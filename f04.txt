###001###
 
Отримані повідомлення людина аналізує, робить висновки та використовує їх для прийняття рішень чи діяльності. Декілька людей, сприймаючи те саме повідомлення, отримують зовсім різну інформацію. Наприклад:
 враження від прослуханої музики;
 знання з прочитаної книжки;
 смак їжі чи напою;
 гучність сигналу автомобіля;
 почуття від пережитої події.
На ці відмінності впливають здобутий раніше досвід чи знання, здібності людини, увага, пам’ять та особливості органів чуття. Люди, які втратили зір, можуть мати дуже чутливий дотик чи розвинений слух. Тому отримана ними інформація про той самий об’єкт чи подію буде відрізнятися від тієї, яку отримали інші. Отримати повнішу інформацію з навколишнього світу людям з порушеннями зору, слуху чи дотику можуть допомогти спеціальні пристрої. 
Частина інформації, яка надходить до людини, може виявитися не потрібною для вирішення конкретної життєвої проблеми або просто незрозумілою. Таку інформацію називають шумом. Шум може знову стати інформацією, якщо знайдеться хтось, для кого це повідомлення стане корисним чи зрозумілим.
Неповна, недостовірна, багатозначна інформація може породжувати упередження у стосунках між людьми.
Дані отримують методом збирання:
 вимірюють значення за допомогою приладів (лінійки, термометра, терезів тощо);
 спостерігають за об’єктами (за поведінкою тварин — через відеокамеру, за розмноженням бактерій — через мікроскоп, за об’єктами космосу — через телескоп);
 опитують інших (знайомство, голосування на виборах, тестування учнів тощо);
 фотографують, знімають відео, вводять текст тощо за допомогою цифрових пристроїв.
Для отримання персональних даних людини (прізвище, ім’я, дата народження, адреса проживання, номер паспорта, стан здоров’я) потрібна згода власника цих даних.
Людина взаємодіє з пристроями, обмінюючись із ними даними. Вводити дані — це передавати їх до пристрою. Наприклад: вмикати пральну машину, вводити пін-код у банкоматі або текст на екрані смартфона, переміщувати мишу і вказувати на різні об’єкти, фотографувати, записувати відео та звук, керувати рухом дрона за допомогою пульта.
Виводити дані — це отримувати повідомлення від пристрою:
 роздрукований документ чи зображення на принтері,
 звук музики через колонки або навушники, відео на екрані або переміщення по екрану героїв комп’ютерної гри, квиток на поїзд або його QR-код, рух керованого робота або мерехтіння індикаторів автомобіля, чек із банкомата.
ПРИСТРОЇ ВВЕДЕННЯ ТА ВИВЕДЕННЯ ДАНИХ
Пристрої введення і виведення можна розділити на такі, які передають текстові дані (клавіатура), графічні дані (фотокамера, сканер), відеодані (вебкамера), звукові дані (колонки, мікрофон), мультимедійні (проєктор, інтерактивна панель).
Є пристрої, які містять датчики та реагують на рухи людини і перетворюють їх у пові домлення для комп’ютера (миша, сенсорні екрани, пристрої віртуальної реальності). 
ЗБЕРІГАННЯ ДАНИХ
Носій інформації — це природне або штучне середовище, на якому зберігають дані. Носіями можуть бути:
 мозок людини;
 камінь, дерево, глина;
 папір (книги, журнали, плакати);
 диски, флешкарти тощо.
ДЕЩО З ІСТОРІЇ…
Із виникненням писемності повідомлення почали фіксувати за допомогою знаків або символів на папірусах, пергаменті та папері. Виникло алфавітне письмо. Деякі давні письмена не можуть прочитати до сьогодні.
МІСТКІСТЬ НОСІЇВ ДАНИХ
Пам’ять комп’ютера — це сукупність усіх його носіїв даних. Текстові, числові, графічні та відеодані зберігають на носіях у вигляді послідовності бітів — двійкового коду.
Обсяг пам’яті цифрового носія — це кількість бітів, яку він може вмістити. Обсяги пам’яті носіїв інформації невпинно зростають, тому ми користуємося значно більшими одиницями вимірювання.
 
###002###
 
 ПРОГРАМИ ДЛЯ ОПРАЦЮВАННЯ ДАНИХ РІЗНИХ ТИПІВ
Для того щоб опрацювати дані за допомогою цифрових пристроїв, необхідно на них встановити відповідні програми.
Програми поділяють на такі:
 Системні — для роботи самого пристрою, його обслуговування, надання довідкової інформації та організації взаємодії з користувачем тощо.
 Прикладні – для вирішення практичних завдань (спілкування, створення текстів, презентацій тощо). Прикладні програми для мобільних пристроїв називають застосунками.
 Середовища програмування — для створення інших програм.
ПРОГРАМІСТИ ТА КОРИСТУВАЧІ
Людей, які створюють програми, називають програмістами, а тих, які використовують програми у своїй діяльності, — користувачами. Користувачі за допомогою прикладних програм можуть створювати інформаційні продукти (тексти, зображення, вебсайти, відео, музику або інші програми). Інформаційні продукти використовують споживачі (програму видачі купюр у банкоматі, вебсайт купівлі квитків тощо), а також інші творці інформаційних продуктів (банк зображень, банк стандартних модулів програм тощо).
ЧИ ВСІ ПРОГРАМИ КОРИСНІ?
Комп’ютерний вірус — це невелика за розміром програма, яка здатна до створення власних копій і виконує різноманітні шкідливі дії. Віруси потрапляють на пристрій через носії інформації або через мережі.
Файл — це набір даних певного типу, який має ім’я та зберігається на зовнішніх носіях як єдине ціле.
Назву файлу найчастіше дає користувач, а розширення — програма, у якій цей файл був створений. Розширення — це 3-4 символи, записані після останньої крапки. За ними можна розпізнати тип даних, що містяться у файлі. Програми — це теж файли.
Під час створення файлу або збереження на носіях крім імені файлу зберігається додаткова інформація: розташування, розмір, дата та час збереження останніх змін. Файли одного типу зазвичай мають однакові значки.
ДЛЯ ЧОГО ПОТРІБНА ПАПКА?
Файли на носіях упорядковують за спільними ознаками та зберігають у папках (каталогах).
У папці також можуть знаходитися інші папки, утворюючи ієрархічну структуру, або дерево каталогів. Переміщуватися по ієрархічній структурі папок можна у вікні Провідника.
Провідник — це програма Explorer.exe операційної системи Windows, у вікні якої можна виконувати операції над файлами та папками (переглядати, копіювати, переміщувати тощо).
ПРИКЛАДИ ЗАСТОСУНКІВ НА МОБІЛЬНОМУ ТЕЛЕФОНІ ТА ЇХ ОЦІНЮВАННЯ
Серед великого різноманіття застосунків буває складно обрати придатний для виконання завдання. Важливо в першу чергу ознайомитися з додатковою інформацією про програму, зокрема вікові обмеження, дату створення, рейтинг, сумісність операційної системи. Деякі застосунки не працюють зі старими версіями ОС, або створені для iOS та не працюють з ОС Android. Варто також отримати пораду компетентних дорослих.
 
###003###
 
Система — сукупність об’єктів живої або неживої природи, що утворюють єдине ціле і взаємодіють між собою з певною метою.
Приклади систем
Система, між об’єктами якої відбуваються процеси пошуку, збирання, зберігання, передавання та опрацювання інформації, називається інформаційною. Результат роботи інформаційної системи отримує споживач (людина, пристрій або інша інформаційна система).
Бібліотеки — найдавніші та найпоширеніші інформаційні системи.
Книжки в них зберігають, сортують, шукають на полицях за певними правилами, укладають каталоги тощо. Споживачем бібліотеки є людина. Частина процесів у сучасних бібліотеках автоматизовані. Наприклад, книжки дістає з полиць робот, каталоги можуть бути розміщені на сайтах тощо. 
КОМП’ЮТЕР ЯК ІНФОРМАЦІЙНА СИСТЕМА
Джон фон Нейман (1903–1957), фізик, у 1948 році запропонував будову обчислювальної машини, яка є актуальною і для сучасних комп’ютерів. Комп’ютер – це технічна інформаційна система. У ній відбуваються всі основні інформаційні процеси.
ЩО ТАКЕ КОМП’ЮТЕРНА МЕРЕЖА?
Комп’ютерні мережі облаштовують в офісах, закладах освіти, наукових установах, торгових центрах, магазинах, житлових будинках тощо.
За допомогою мереж можна:
 швидко передавати повідомлення між комп’ютерами;
 зберігати та використовувати дані на мережних ресурсах (дисках);
 використовувати пристрої (вебкамери, принтери, зовнішні нагромаджувачі даних тощо);
 спільно опрацьовувати документи, спілкуватися, проводити відеоконференції, вести відеонагляд тощо.
Існує два способи взаємодії комп’ютерів у мережі:
1. Робоча група – комп’ютери мережі є рівноправними і взаємно використовують ресурси один одного.
2. «Сервер – клієнт». Сервер отримує запити від комп’ютерів мережі та надає їм послуги, а клієнти використовують ресурси сервера.
ЯКІ БУВАЮТЬ КОМП’ЮТЕРНІ МЕРЕЖІ?
Основні види мереж — це локальна та глобальна. Також є інші види мереж.
Локальна (local area network — LAN) — пристрої мережі розміщені в межах одного чи кількох сусідніх приміщень.
Глобальна (wide area network — WAN) — об’єднує комп’ютери по всьому світу. Такою мережею є Інтернет.
Домашня — створена для потреб сім’ї в межах житла. 
Регіональна — поєднує кілька локальних мереж на значній території, наприклад міста або області.
Корпоративна — декілька локальних мереж, які належать одній організації, але розташовані на великій відстані одна від одної.
У деяких країнах виділяють окремо мережі студентських містечок. Їх називають кампусними.
 
###004###
 
ПРИСТРОЇ МЕРЕЖІ
Локальні мережі бувають дротові та бездротові. Проте найчастіше організовують комбіновані мережі. Для організації мережі враховують:
 для яких завдань вона призначена;
 кількість стаціонарних чи портативних комп’ютерів і відстань між ними;
 додаткове обладнання (принтери, сканери, ксерокси, вебкамери тощо);
 спосіб приєднання пристроїв до мережі.
Для організації дротової мережі необхідні:
Мережевий комутатор, або світч (від англ. switch — перемикач), — визначає, по якому з каналів передати дані від пристрою до пристрою у мережі.
Мережевий адаптер — розміщений у системному блоці комп’ютера, а на ноутбуках — вбудований у системну плату.
Кабель з конектором — це дротові канали зв’язку.
Їх вкладають у спеціальні роз’єми мережного адаптера та комутатора. 
Роутери (маршрутизатори) використовують для підключення локальної мережі до інтернету.
Роутери також є точкою доступу для бездротових мереж.
Каналами бездротових мереж є радіосигнали типу:
 Wi-Fi (радіус до 100 м) для взаємодії портативних пристроїв;
 Bluetooth (радіус до 10 м) — для зв’язку між комп’ютерами, смартфонами, навушниками, мишею, клавіатурою.
Розпізнати наявність мережі можна за виглядом значків операційної системи.
ТОПОЛОГІЯ МЕРЕЖІ
Спосіб поєднання комп’ютерів у мережу називають топологією. Найбільш поширеною топологією мережі є «зірка», у якій усі комп’ютери окремим каналом приєднані до комутатора. Декілька локальних мереж можуть утворювати більш складну структуру.
Доступними для використання у локальній мережі є тільки ввімкнені пристрої.
Робота з файлами на іншому комп’ютері локальної мережі відбувається майже так само швидко, як і на власному.
Для дотримання безпеки у мережі організовують різні права доступу користувачів до ресурсів.
Наприклад, спільна мережна папка може бути налаштована тільки для зчитування даних. Якщо файли планують у неї копіювати, то налаштовують повний доступ.
Обліковий запис — це сукупність даних, які користувач надає про себе для доступу до будь-якої інформаційної системи (комп’ютера, смартфона, мережі, інтернету, вебсторінки). Такими даними можуть бути:
 ім’я користувача (логін);
 пароль (текстовий, графічний, біометричний);
 анкетні дані;
 секретне питання;
 фото користувача або аватар;
 адреса електронної пошти.
Обліковий запис в інтернеті може відстежувати поведінку користувача в мережі: час останнього входу в систему, тривалість перебування та тип пристрою, з якого виконано вхід у систему.
 
###005###
 
ЯКІ ПОСЛУГИ НАДАЄ МЕРЕЖА ІНТЕРНЕТ?
До основних послуг мережі Інтернет належать:
 Всесвітня павутина (WWW — World Wide Web) — система вебсторінок, пов’язаних між собою гіперпосиланнями. Перегляд сторінок всесвітньої павутини називають вебсерфінгом.
 Електронна пошта (e-mail) — послуга електронного листування із можливістю вкладати в листи документи, зображення, відео тощо.
 Передавання файлів (FTP — File Transfer Protocol) — послуга завантаження та пересилання файлів (музика, відео, програми).
 Обмін миттєвими повідомленнями (IRC — Internet Relay Chat) — це обмін текстовими, звуковими, відеоповідомленнями між користувачами в режимі реального часу.
ЯК ПІДКЛЮЧИТИСЯ ДО МЕРЕЖІ ІНТЕРНЕТ?
Для того, щоб користуватися послугами інтернету, потрібні:
1) комп’ютер із мережевим адаптером;
2) модем або роутер (залежить від того, підключають інтернет до одного комп’ютера чи до мережі);
3) програми для роботи мережі (є у складі сучасних операційних систем);
4) програми перегляду вебсторінок (браузери);
5) провайдер. 
АДРЕСАЦІЯ У МЕРЕЖІ
Для того, щоб повідомлення в інтернеті успішно доходили до користувача, існують правила передавання даних. Їх називають протоколами.
Поширеним протоколом є TCP/IP.
Провайдер надає спільну ІР-адресу для окремої локальної мережі, тому пристрої всередині мережі можуть мати власні ІР-адреси для обміну повідомленнями. Як правило, це набори чисел від 192.168.0.0 до 192.168.255.255. Такі адреси можуть повторюватися в багатьох локальних мережах (і в домашніх теж).
АДРЕСА ВЕБСАЙТУ
У кожного вебсайту є основна сторінка, яку називають головною, або домашньою. Саме її адресу вважають адресою вебсайту. Користувачам мереж незручно запам’ятовувати ІР-адресу. Тому ресурсам інтернету дають доменні імена.
ІНТЕРНЕТ-БРАУЗЕР
Браузери надають можливості:
 переходити на вебсайт за його адресою;
 здійснювати навігацію сторінками інтернету;
 видрукувати вміст вебсторінки;
 створювати закладки сторінок;
 зберігати історію перегляду;
 перекладати вміст сторінки з одної мови на іншу
Браузер (англ. browse — переглядати) — це програма для перегляду вебсторінок у Всесвітній павутині.
Вікно браузера Google Chrome містить такі самі елементи, як і інші сучасні браузери. Пошук виконують, ввівши конкретну адресу сайту або ключові слова в полі адреси. До перегляду знайденої інформації переходять за допомогою гіперпосилань.
Цікава й корисна інформація в інтернеті може розташовуватися на іншомовних сайтах. Якщо складно прочитати цю інформацію іноземною мовою, варто застосувати інструмент онлайнового перекладу.
Для цього в робочій частині вікна браузера натиснути ПКМ і вибрати Перекласти такою мовою: українська. Якість перекладу не завжди буде високою, але здебільшого достатньою, щоб зрозуміти текст.
 
###006###
 
ПОШУКОВІ СИСТЕМИ
Мережа Інтернет містить мільярди вебсайтів, і їх кількість невпинно зростає. Якщо адреса сайту невідома, пошук здійснюють за допомогою пошукових систем.
Адресу сайту пошукової системи треба ввести в поле адреси браузера.
Часто браузер налаштовано таким чином, що його перша вкладка відразу містить адресу пошукової системи (кажуть, встановлена за замовчуванням). 
ПОШУКОВИЙ ЗАПИТ ТА КЛЮЧОВІ СЛОВА
Пошукова система видає користувачеві величезну кількість посилань, у якій важко знайти
необхідну інформацію. Тому варто дотримуватися правил формулювання пошукового запиту.
1. Вибирати найточніші ключові слова.
2. Використовувати більше ніж одне ключове
слово.
3. Великі літери вживати тільки для власних
назв.
4. Якщо система пропонує виправити помилку
в написаному слові, то прийняти пропозицію.
5. Фрази, які шукаємо у незмінному вигляді, беремо в лапки « ».
6. Конкретизуємо запит за допомогою знаків «+»
або «-» між словами.
ЯК ПРАЦЮЄ ПОШУКОВА СИСТЕМА
Спеціальна програма, яку називають павук (англ. web spider), або пошуковий робот, постійно сканує мережу. Вона фіксує зміни та появу нових вебсторінок, файлів, зображень та відбирає з них певну інформацію (назву сайту, ключові слова, які вказує розробник, або слова, які найчастіше використовуються). Тоді павук ранжує ці дані за важливістю і створює реєстр, використовуючи позначки — індекси. Коли користувач вводить запит, пошуковій системі не потрібно оглядати весь вебпростір, а тільки звернутися до складеного реєстру і видати перелік об’єктів пошуку.
Є роботи-павуки, які шукають тільки зображення, інші стежать за видаленими сайтами. Завдяки їм швидкість пошуку необхідної інформації істотно збільшується. 
Якщо на пристрої дозволено геолокацію, то пошукова система запропонує об’єкти пошуку на карті, поблизу місцезнаходження користувача.
Розробник сайту може заборонити павуку сканувати його сайт у спеціальному файлі robots.txt.
АЛГОРИТМ ПОШУКУ ІНФОРМАЦІЇ
Загальний алгоритм пошуку інформації в інтернеті є таким:
1. Дібрати ключові слова.
2. Здійснити пошук в одній із пошукових систем.
3. Вибрати серед результатів потрібну інформацію.
4. Зберегти результати пошуку.
5. Якщо результат не влаштовує — уточнити запит, замінивши ключові слова.
ПОШУК ЗОБРАЖЕНЬ ТА ВІДЕО
Для пошуку зображень чи відео необхідно змінити об’єкт пошуку з Усі на Зображення.
Дату публікації, розмір, колір та якість зображень, тривалість відео тощо можна налаштувати за допомогою кнопки Інструменти.
Під час пошуку зображень та відео варто увімкнути безпечний пошук, який блокує матеріали відвертого характеру.
 
###007###
 
ПОШУК ЗА ЗОБРАЖЕННЯМ
Якщо ви знайшли цікаве фото в інтернеті або маєте збережене на комп’ютері і хочете більше дізнатися про нього, то можна виконати пошук за зображенням. 
ДОСТОВІРНІСТЬ ІНФОРМАЦІЇ
Інформацію в інтернеті розміщують люди та організації з різною метою. Часом можна натрапити на недостовірну інформацію. Це може бути реклама, думки чи припущення автора, надто емоційні висловлювання, жарти, перекручення наукових фактів або підроблені фотографії. Навіть у Вікіпедії інформація може бути неповною або з помилками, бо дописувачами є люди, які, можливо, не надто обізнані в темі.
Деколи на сайтах трапляється відверта брехня, фейк. Зрозуміти мотиви тих, хто поширює фейки, не так важливо, набагато важливіше фейки розпізнавати.
Щоб оцінити достовірність інформації, варто звертати увагу на таке:
 Текст не містить мовних помилок.
 Є дані про автора (ім’я, прізвище, вид діяльності чи наукове звання, телефон або електронна пошта). Про автора можна дізнатися з інших джерел.
 Є дата публікації матеріалів, вона актуальна.
 Описана мета сайту, вказано контактні дані організаторів (рубрики Про нас, Про сайт, Контакти), діяльність організації можна перевірити на інших ресурсах. Є дата створення сайту.
 Більшу довіру викликають сайти з доменами .gov (державних установ), .edu (освітніх організацій). Сайти комерційних організацій з доменами .сom, .biz можуть спотворювати факти з метою реклами.
 Інформація підтверджується іншими авторитетними джерелами, на які є посилання.
 Інформація на сайті відповідає вашому віку, і ви можете її зрозуміти та порівняти з вивченим у школі або знайденим у книжках чи інших джерелах.
 Інформація містить факти чи власну думку автора.
 Заголовки статей чи сама інформація не викликає сильної емоційної реакції.
 Інформація подана без упереджень, не провокує ворожнечу чи агресію (міжнаціональну, релігійну тощо).
Фейк — навмисне сфальшована інформація, покликана ввести в оману.
Факт — явище або подія, які справді відбулися або відбудуться, і це можна перевірити.
Думка — особисте переконання, судження про щось, може базуватися на неперевіреній інформації.
Упередження — хибна думка, яка виражає негативне ставлення до чогось без вагомих причин. 
ЗБЕРЕЖЕННЯ ІНШИХ ОБ’ЄКТІВ
Звукові та відеофайли або книжки можна завантажити, лише якщо це передбачено умовами розміщення їх на відповідних сайтах. Відео на youtube.com найчастіше є захищеними і не підлягають завантаженню.
На них можна давати посилання у своїх роботах. Для цього треба скопіювати адресу вебсторінки, де вони розміщені.
Книжки та аудіокнижки можуть бути доступні тільки для перегляду чи прослуховування в режимі онлайн. Якщо файли
доступні до завантаження, то на сторінці є певні значки. У браузері Google Chrome можна зберегти всю вебсторінку. Найчастіше — це декілька файлів чи папок із файлами. Тому для них варто створити окрему папку на диску.
 
###008###
 
АВТОРСЬКЕ ПРАВО ТА АКАДЕМІЧНА ДОБРОЧЕСНІСТЬ
Авторським правом в інтернеті захищені усі інформаційні продукти: вебсторінки, статті, документи, зображення, відео, аудіо, комп’ютерні програми тощо.
Авторство настає з моменту виготовлення (опублікування) продукту чи твору та зазначається за допомогою міжнародного знака © (англ. Copyright — копірайт) перед прізвищем автора. Відсутність знака копірайту не означає, що опублікованим матеріалом можна вільно користуватися. Наприклад, якщо фотографії опубліковані на сайтах чи в соціальних мережах, їх все одно не можна вільно використовувати чи поширювати.
Відповідно до Закону України «Про авторське право і суміжні права» автор може притягнути порушника до відповідальності та компенсування збитків. Порушенням авторського права вважається:
 плагіат;
 поширення твору без дозволу автора;
 опублікування твору в інтернеті без дозволу автора.
 Авторське право не поширюється на:
 новини;
 народну творчість;
 офіційні документи (закони, накази тощо);
 державні символи України;
 символи установ;
 грошові знаки;
 розклади руху транспорту.
Винятком із цих правил є можливість цитувати, не запитуючи дозволу, короткі уривки твору (тексти, відео, аудіо) та використовувати їх у презентаціях, під час виступів, на позашкільних заходах, у шкільних газетах тощо. При цьому обов’язково вказують, звідки взято інформацію (ім’я автора, назва сайту, назву твору).
Зазначення джерела ідей чи тверджень, самостійне виконання навчальних завдань та надання достовірної інформації про результати навчання — це складові академічної доброчесності учня чи учениці. 
ПОНЯТТЯ БЕЗПЕКИ В МЕРЕЖАХ
Інтернет дає безліч можливостей для пошуку
інформації, навчання, спілкування, співпраці.
Однак у мережі нас можуть підстерігати небезпеки, про які варто знати і вміти захищатися.
Безпеку користування інтернетом умовно поділяють на три складові:
 безпека пристроїв;
 власна безпека і відповідальність;
 безпека та відповідальність стосовно інших.
БЕЗПЕКА ПРИСТРОЇВ
Найпоширенішими небезпеками для пристроїв є комп’ютерні віруси. Вони можуть потрапити на ваш пристрій через відвідування небезпечних сайтів, з електронною поштою та разом із завантаженням файлів та програм.
Найбільш небезпечними є:
1) сайти, які пропонують коди для зламування програм;
2) сайти з безкоштовними рефератами, книжками, піратськими програмами;
3) сайти, які містять надмірну кількість реклами;
4) сайти, які після натискання кнопки Закрити вікно видають рекламу;
5) сайти-двійники, які дуже схожі на реальні. Їх створюють шахраї з метою отримання конфіденційної інформації (номерів банківських карток, паролів тощо).
Заходи безпеки:
1) встановити антивірусні програми і вчасно їх оновлювати;
2) встановити у браузері розширення AdBlock;
3) не відвідувати небезпечних сайтів;
4) не встановлювати неперевірених програм;
5) не відкривати в пошті листів від незнайомців;
6) позначати підозрілі листи як спам;
7) користуватися сайтами, в адресі яких є протокол https:// або .
 
###009###
 
ВЛАСНА БЕЗПЕКА І ВІДПОВІДАЛЬНІСТЬ
Інформація, яку ми про себе поширюємо, може завдати шкоди. У жодному разі не підлягає розголошенню конфіденційна (приватна) інформація:
 ваша адреса;
 інформація про вашу родину;
 номер телефону;
 номер школи та адреси гуртків;
 логіни й паролі сторінки, електронної скриньки, інтернет-банкінгу тощо;
 дані кредитних карток;
 особисті фотографії (в тому числі інтимні).
Під час спілкування в мережах можна натрапити на злочинців, які займаються фішингом або запрошують на зустріч, яка може виявитися небезпечною. Вони можуть маскуватися під вашого однолітка або видавати себе за авторитетних осіб (друзів батьків, представників поліції, важливої організації тощо).
Ознаки маніпуляцій:
 Вас хвалять, висловлюють співчуття і розуміння.
 Використовують жалісливі історії, щоб виманити вас із дому.
 Вам пропонують придбати якусь цікаву і незвичайну річ особисто або через інтернет-магазини.
 Вам ставлять запитання особистого характеру.
ЕТИКА ТА ВІДПОВІДАЛЬНІСТЬ СТОСОВНО ІНШИХ
Діяти в інтернеті порядно й відповідально стосовно інших означає:
1) не розголошувати чужі таємниці (питання здоров’я, особистого життя; паролі тощо);
2) не поширювати особисті фото чи відео інших осіб;
3) ввічливо спілкуватися, не ображати і не критикувати інших у мережі;
4) надавати конструктивний і ввічливий зворотний зв’язок;
5) стримуватися від поширення сенсаційних новин про інших людей;
6) якщо випадково потрапили на відкриту особисту сторінку — закрити і не переглядати її. Якщо знайомі із власником, попередити, що він забув вийти зі свого облікового запису. 
ЩО ТАКЕ МОДЕЛЬ?
Модель — це спрощена версія об’єкта або явища реального світу. Для створення моделі необхідно отримати дані про реальний об’єкт.
Даними для створення моделі є властивості об’єкта та значення властивостей. Властивості реального об’єкта, які втілені в його моделі, називають істотними або суттєвими.
ЯКІ БУВАЮТЬ МОДЕЛІ?
Земля — це планета Сонячної системи. Значна частина поверхні вкрита Світовим океаном. Містить 6 материків.
Текстові моделі — це опис реального об’єкта, явища, процесу у вигляді тексту.
Графічні моделі — це зображення реального об’єкта у вигляді рисунка, кресленика, фото, схеми, діаграми, таблиці тощо.
 
###010###
 
ДЛЯ ЧОГО СТВОРЮЮТЬ МОДЕЛІ?
Модель створюють, щоб:
 дослідити об’єкт або явище;
 користуватися спрощеною версією реального об’єкта;
 реалізувати творчий задум автора.
ОПИТУВАННЯ ДУМКИ ІНШИХ — ЦЕ МОДЕЛЬ?
Щоб дослідити та зібрати дані про якесь явище, можна дізнатися думку або ставлення інших людей. Для цього використовують спостереження, інтерв’ю та опитування. 
Спостереження — це дослідження одного об’єкта або явища впродовж певного часу (наприклад, продукт у магазині, яким найбільше цікавляться).
Інтерв’ю проводять із незначною кількістю учасників, а відповіді очікують ґрунтовні й детальні (наприклад, бесіда з компетентною особою).
Опитування — це запитання з чіткими короткими відповідями («так», «ні», «можливо», «іноді», « »).
Відповіді фіксують на папері або за допомогою комп’ютерних програм чи застосунків. Опитувальники розсилають електронною поштою або розміщують у соцмережах.
За допомогою опитування можна швидко зібрати інформацію від великої кількості людей. Дані опитувальника зазвичай анонімні, розголошують тільки загальний результат. 
Ми живемо в оточенні текстових документів. Нижче подано далеко не повний їх перелік. Чимало проєктів починалося з опису ідей, планів і схем, списків потрібних ресурсів, і все це — теж текстові документи.
Текстові документи створюють у спеціальних програмах – текстових редакторах (Блокнот) і текстових процесорах (Microsoft Word, Writer від Libre Office).
ОБ’ЄКТИ ТЕКСТОВОГО ДОКУМЕНТА
Текстові, графічні та інші дані, які можна створювати і опрацьовувати в текстовому процесорі, — це об’єкти текстового документа. Об’єкти мають властивості, які можна змінювати. Наприклад, сторінка має такі властивості: розмір (21см х 29,7см), орієнтація (книжкова, альбомна), поля (нижнє, верхнє, праве, ліве та їхні
величини).
НАВІЩО ПОТРІБНІ ТАБЛИЦІ І СХЕМИ?
Зібрану інформацію впорядковують та подають у вигляді таблиці чи схеми для кращого сприйняття та розуміння (візуалізують).
Схема — це графічний об’єкт, який має такі властивості: тип, розмір (висота і ширина), місце розташування на сторінці, обтікання текстом, оформлення.
Таблиця — це об’єкт, у якому дані подають у клітинках. Клітинки містяться на перетині рядка і стовпця. Таблиця має такі властивості: кількість рядків і стовпців, їхні розміри (ширина і висота), оформлення (колір клітинок, товщина ліній), розміщення на сторінці.
 
###011###
 
Хто ми? Передусім, звичайно, люди. На планеті нас майже 8 мільярдів. Ми різнимося кольором шкіри, очей, волосся, належимо до різних народів, розмовляємо різними мовами, маємо різні характери. Кожен / кожна з нас – особлива, неповторна особистість. У кожного – своє бачення світу. Ми всі різні, але маємо однаково рівні права. Бо ми – люди!
Віддавна люди живуть спільнотами. Наприклад, ви є членами сім’ї, родини, класу, школи, спортивної команди. Ви мешкаєте в певній місцевості, відвідуєте гуртки чи секції за інтересами, тому належите до різних спільнот (груп).
Об’єднання людей, які взаємодіють між собою та є взаємозалежними одні від одних, становлять суспільство,
або соціум. Члени суспільства живуть за правилами, які склались історично. У суспільствах, які вважають розвиненими, забезпечують усі індивідуальні потреби людей, а ті, своєю чергою, працюють для користі і процвітання суспільства. Тому, щоб соціум був успішним, його найбільшою цінністю має бути людина.  
У п’ятому класі в розкладі ваших шкільних занять з’явилась історія. Що ж це за наука? Про що вона? На уроках історії ми говоритимемо про минуле людства. У центрі наших досліджень і спілкування будуть люди, їхні досягнення, вміння, втрати, помилки, винаходи і перемоги. Бо саме люди творили історію України, Європи та світу.
Чи знаєте ви, що історія є однією з найдавніших і найбагатших наук? Вона досліджує минуле і щодня додає нові події до своєї скарбниці. А ще історію вважають наукою про час і простір. Адже вона охоплює не лише минуле конкретної людини, території, держави чи народу, а й досліджує розвиток людства загалом упродовж усього періоду його існування. 
Мабуть, вам цікаво, про що дізнаватиметеся на уроках історії?
Про минуле свого роду, свого народу, про те, як розвивалося людство. Вчитиметесь осмислювати цінності і надбання, які перейшли нам у спадок. 
Сподіваємося, кожен / кожна з вас прагне якнайбільше дізнатися про людей, які колись жили, та про події, що давно минули. Як про все це довідатись? У цьому вам допоможуть історики. Саме ці науковці шукають історичні документи, спогади, оповіді, давні речі, розуміють і трактують історичний матеріал. І найголовніше: знають відповідь на запитання «Чого навчає нас історія? Що варто робити, щоб повторити успіх, а не помилки?». 
«Батьком історії» вважають грека Геродота. Він жив близько двох з половиною тисяч років тому, багато мандрував Азією, Африкою та Європою. Все, що побачив та почув, описав у своїй 9-томній праці «Історія». Про що ж дізнаємося, прочитавши працю грецького вченого? Про життя його сучасників, правителів, митців, про події, свідком яких був. Під час однієї з подорожей Геродот прибув у грецьке місто Ольвія, що було розташоване на півдні сучасної України. Тут він познайомився з місцевим населенням, його звичаями та обрядами. Скіфам – давньому народові, який мешкав у степах сьогоднішньої України, Геродот присвятив одну з дев’яти своїх книг.
Серед українців теж є чимало видатних істориків. Та найбільшої уваги заслуговує Михайло Грушевський – «батько» української історичної науки, громадський діяч, політик, письменник. Він написав велике дослідження – десятитомну «Історію України-Руси». Ця робота доводить окремішність, неповторність та самобутність українського народу.
Чимало цікавого про працю істориків, їхні знахідки та відкриття ви дізнаватиметеся, вивчаючи курс «Досліджуємо історію і суспільство» впродовж 5 і 6 класів. 
 
###012###
 
Україна – країна і держава
24 серпня 1991 року – день, коли було ухвалено Акт проголошення незалежності України. Його відзначаємо як день народження нашої держави. Та чи насправді Україна така молода? До цього «дня народження» ми йшли понад тисячу років! Надзвичайно довгий шлях, чи не так? Багато перешкод було на цій дорозі. Це і власні прорахунки, і невгамовні апетити сусідніх держав. Але ми вистояли і вибороли державність. Тому це великий скарб, який потрібно берегти. І хоч держава наша молода, та народ дуже давній, з глибоким історичним корінням.
Держава – це політичне утворення, яке регулює життя суспільства, забезпечує розвиток та вирішення загальносуспільних справ, захищає від ворогів. Наша Україна – незалежна і суверенна. Незалежність у загальному розумінні – це право самостійно ухвалювати рішення, обирати союзників і творити майбутнє, зважаючи на інтереси свого народу. Держава є незалежною, коли міжнародна спільнота визнає її суверенітет. Це слово означає рівноправність з іншими державами, єдність і захищеність державної влади від зовнішнього впливу, недопустимість втручання будь-кого у внутрішні справи держави.
Суверенна держава: 
1) поширює свій вплив на окремій, визначеній кордонами, території; 
2) має власне населення (людей, що мешкають на цій території); 
3) організовує управління загальносуспільними справами за допомогою спеціальних органів влади; 
4) встановлює у спеціальному порядку власні загальнообов’язкові правила поведінки (закони); 
5) запроваджує обов’язкові платежі до державної скарбниці (податки); а також утримує армію, поліцію, призначених та обраних чиновників. 
Це і є найважливіші ознаки, за якими незалежну державу відрізняють від країни. Окреслена кордонами територія з населенням, яке має спільну історію та культуру, але не володіє суверенітетом, буде просто країною, а не державою.
Кордони визначають межі держав на поверхні землі, в надрах, морському та повітряному просторі.
Так, у минулому України були часи, коли на території, заселеній українцями, панували інші держави, з їхніми законами, податками та органами влади. Із цих періодів бездержавності беремо гіркі уроки.
На території сучасної України віддавна проживало багато народів. Вчені до сьогодні сперечаються, хто ж із них наші прародичі. Та одностайні історики в одному: наймогутнішою державою на цих землях була велична РусьУкраїна. Існувала вона понад тисячу років тому. Уявляєте, як давно це було? Саме тоді, ще в 1187 році, вперше зафіксовано використання назви «Україна». Та згодом РусьУкраїна зійшла з історичної арени. Але досвід державотворення, традиції і мудрість предків передались і допомагають нам сьогодні. 
Спогади Левка Лук’яненка про те, як було проголошено
незалежність
«23 серпня я /…/ запропонував проголосити Україну незалежною державою. Це було дуже важливо. 24-го числа
текст Акта проголошення незалежності був надрукований і поширений серед депутатів…
Пiсля цього /…/ на площi був величезний натовп, величезна маса людей. Ми обнiмалися з цими людьми. Мене підхопили на руки, понесли /…/ Потiм на майдані Незалежностi довго тривав мiтинг. А десь на п’яту годину ми зійшлися на Софiйську площу, де я перед великим, великим зiбранням зачитав цей Акт».
Левко Лук’яненко, громадський діяч, політичний в’язень, який провів у радянських таборах 25 років. Його називають «батьком незалежності», адже він написав текст Акта проголошення незалежності України. 
 
###013###
 
  Державні символи України
Ви вже, мабуть, знаєте, що народи і держави мають свої символи. Що це таке? Державні символи – це особливі позначки, знакові речі, які характеризують кожне державне утворення. На відміну від народних символів, атрибути держави мають бути офіційно затвердженими. Адже вони несуть у собі певний сенс, і все, пов’язане з
ними, має свої характеристики, чіткий опис та порядок використання. Серед світового співтовариства кожна держава упізнається, передусім, через її прапор, герб та пісню-славень, синонімом якої є слово «гімн». Усі держави вимагають поваги до своїх державних символів.
Який стяг нашої країни? Синьо-жовтий. А чому саме ці кольори? Версій є багато. Але найвідоміша з них – золотисто-жовті поля пшениці під чистим синьо-голубим небом. Здавалося б, двоколірне полотнище, а як багато воно розповідає про наш народ! Працьовиті, миролюбні люди прагнуть господарювати на своїй землі. Наш герб – тризуб… Про що оповідає він? Найстаріше зображення тризуба можна побачити на монетах князя Володимира Великого.
За однією з версій, у ньому зашифровано слово «Воля». Із таким трактуванням перегукуються слова «…душу й тіло ми положим за нашу свободу...». Автор слів Державного Гімну України «Ще не вмерла України...» – Павло Чубинський, автор музики – Михайло Вербицький. А створено цю пісню майже 160 років тому.
Чи має Україна свою грошову одиницю? Так, звичайно. Це гривня. Звідки така назва? Вона походить від слова «гривна», яке спочатку позначало нашийну прикрасу.
Гривну використовували як міру ваги і лічби. Ромбоподібні злитки срібла, названі гривнями, виконували роль грошей у Русі-Україні до того часу, поки князь Володимир Великий не започаткував карбування круглих монет – златників та срібляників. Вони містили зображення родового герба цього князя – тризуба. Паперову грошову одиницю з назвою «гривня» запроваджували понад сто років тому в часи українських визвольних змагань, про які ви будете дізнаватися на уроках історії згодом. Саме таку назву отримала валюта нашої незалежної держави. Вона запроваджена в 1996 році. 
Державна мова
Відомо, що у світі існує понад сім тисяч мов. Найменше їх різноманіття в Європі – «всього» двісті тридцять мов. Яку ж із них вважати рідною? Мабуть, ту, якою людина думає, якою спілкується з дитинства.
У межах однієї держави зазвичай мешкають представники багатьох народів, що розмовляють мовами, які є для них рідними. Але особливий статус має державна мова. Це офіційна мова, яку використовують у діловодстві, освіті, медицині, армії, поліції тощо. Це універсальна, спільна мова, якою мають володіти всі, хто мешкає на території держави, її громадяни та державні посадовці зокрема.
В Україні державною є українська мова. Це закріплено статтею 10 Конституції України та Законом України «Про забезпечення функціонування української мови як державної». Всі, хто прагнуть жити, навчатися, працювати в Україні, хто є і хто бажає набути українського громадянства, мусять знати нашу державну мову – українську. Отже, мова – надзвичайно важливий елемент і народу, і держави. Як виокремити народ з-поміж величезної кількості інших? За мовою. Щоб знищити народ, насамперед знищують мову (є навіть спеціальний термін – «лінгвоцид», мововбивство). «Нації вмирають не від інфарктів, найперше їм відбирає мову…», – писала видатна поетеса Ліна Костенко. І мала рацію. Впродовж століть вороги нищили українську мову. Її забороняли, заперечували існування, за неї вбивали… Але зараз ми маємо змогу вільно розмовляти українською. Вона під захистом держави. Для багатьох українська мова є рідною, для всіх – державною. В цьому доказ незламності нашого народу. 
 
###014###
 
Ми живемо на материку Євразія, в частині світу, що називається Європа. Земний простір розподілений між державами. І Україна є однією з них.
Як відомо, великою державою нелегко керувати. Тому зазвичай її поділяють на менші частини, які називають адміністративними одиницями (від слова «адмініструвати» – управляти). У різних країнах вони мають різні назви (наприклад, земля, штат, воєводство, губернія, округ) і поділяються на ще менші частини (повіти, райони тощо). Були періоди в історії, коли адміністративний поділ української території залежав від держави, що на ній панувала.
Територіальний устрій нашої держави закріплено Основним Законом – Конституцією України в розділі 9. Адміністративно-територіальні одиниці – компактні частини єдиної території України. Ними є області, райони, міста, селища і села. Жителі, об’єднані постійним проживанням у межах села, селища, міста, утворюють територіальну громаду для організації місцевого самоврядування. Територія України включає 24 області й Автономну Республіку Крим. Спеціальний статус мають міста Київ і Севастополь. 
Мабуть, ви вже знаєте, що наша сусідка, Російська Федерація, – не надто дружня держава. У 2014 році її війська окупували Автономну Республіку Крим і частини Донецької та Луганської областей. Відтоді ці землі отримали статус тимчасово окупованих територій. 24 лютого 2022 року, не оголошуючи війни, Росія розпочала повномасштабне військове вторгнення на наші землі. Сподіваємося, що єдність території та непорушність державного кордону якнайшвидше буде повністю відновлено. 
Нещодавно в Україні було змінено межі та кількість районів, виокремлено території об’єднаних громад. Замість 490 районів, які існували до 2020 року, утворено 136 нових, збільшених районів, із них 10 – на окупованій території Криму, а ще 7 районів – на окупованих територіях Донецької та Луганської областей. Місто Київ – столиця України, саме там розташовані всі найважливіші державні установи. 
Територію, на якій формувався та проживав український народ, назвали Україною. Звідки походить ця назва? Питання про її значення і походження досі залишається дискусійним. Однак достеменно відомо, що слово «Україна» зустрічається в літературних та історичних пам’ятках ХІІ—ХІІІ століть. А в давнину нашу державу називали «Русь», «Руська земля». Після занепаду Русі-України на цих теренах постало могутнє Галицько-Волинське князівство. Пізніше українські землі перебували під владою держав-сусідів, тож не було тоді в нас самостійності.
Порівняно недовго проіснувала й козацька держава – Військо Запорозьке, відома також як Гетьманщина. Майже сто років тому, за часів Визвольних змагань, постали Українська Народна Республіка, Українська Держава, Західноукраїнська Народна Республіка. Згодом більшість території України під назвою «Українська Радянська Соціалістична Республіка» перебувала у складі Радянського Союзу. Лише наприкінці ХХ століття самостійна держава під назвою «Україна» знову з’явилася на карті Європи.
За часів свого розквіту Русь-Україна була найбільшою державою Європи. Різноманітний рельєф та природні умови зумовили місцеві відмінності в побуті, заняттях, звичаях і традиціях її населення. Так, житло, їжа, одяг, пісні мешканців Карпат і Полісся, південніших Степу і Лісостепу мають певні відмінності. Дослідники-етнографи описують культурно-побутові особливості різних місцевостей. Така цікава назва їхньої професії походить від грецьких слів «етнос» (народ) і «графо» (пишу). А частини території розселення народу (етносу), які відрізняються місцевими особливостями від сусідніх, називають етнографічними регіонами. 
 
###015###
 
Етнічна територія українців поділяється на три великі регіони, в межах яких розрізняють етнографічні райони.
Північний регіон охоплює Західне, Середнє і Східне Полісся. До Західного регіону належать Низинне Закарпаття, Лемківщина, Бойківщина, Гуцульщина, Буковина, Покуття, Поділля, Волинь, Опілля, Надсяння. У ПівденноСхідному регіоні виокремлюють Середню Наддніпрянщину, Слобожанщину та Південь України. Хоч етнографічні особливості кожного регіону різні, проте на всій цій території сформувався один народ. Частина українських етнічних теренів, зокрема Лемківщини, Надсяння, Волині (історична земля Холмщина), Полісся (історичні землі Підляшшя, Берестейщина, Стародубщина та ін.), Слобожанщини, а також Кубань нині перебувають у кордонах інших держав. Сіверщина, Галичина, Закарпаття, Запорожжя, Донщина є назвами історичних земель, а не етнографічних регіонів. Крим є етнічною територією народу киримли (кримських татар). Саме там цей народ сформувався і розвинув свою самобутню культуру.  
Чи існують нині чіткі межі між етнографічними регіонами? Ні. Науково-технічні досягнення, впливи інших культур вносять свої правки в самобутні етнографічні особливості територій. Чи добре це? Можна спостерігати, досліджувати ці взаємодії, дискутувати з приводу їх проявів чи наслідків. Європа і світ стають багатокультурними. Взаємопроникнення культур і обмін досягненнями посилюються. Йдеться не лише про запозичення етнічних мотивів у музиці чи дизайні одягу, кулінарних традицій, мовних зворотів. Мусимо пам’ятати про свою самобутність та самовизначення, це особливо важливо сьогодні. Водночас, варто знати ті риси, які виокремлюють представників кожного народу у світі. 
Територія України чітко визначена й окреслена державним кордоном. У ході історичного процесу територіальні межі нашої держави змінювалися. На сьогодні її площа становить 603 548 км2
. А чи знаєте ви, скільки людей проживає в Україні? Станом на 2021 рік кількість населення нашої держави становить майже 42 млн осіб. 
Якщо ви уважно розглянете мапу, то помітите, що Україна розташована в центральній частині Східної Європи. Її сусідами є Польща, Словаччина, Угорщина, Румунія, Молдова, Росія та Білорусь. Україна є морською державою, адже її південні кордони омиваються водами Азовського й Чорного морів. По морю Україна межує з Румунією та Росією. Кордон окреслює просторові межі дії державного суверенітету на поверхні суші і води, в надрах і в повітрі.
Україна має рівні з іншими державами права у світі.
Як саме взаємодіють між собою держави-учасниці світового співтовариства? Укладають угоди і союзи, торгують,
співпрацюють. На жаль, і воюють одні з одними.
Розташована в центрі Європи, Україна повсякчас долучається до світового і, зокрема, європейського життя. Наша
держава є співзасновницею ООН (Організації Об’єднаних Націй), бере участь у роботі Ради Європи, ОБСЄ (Організації з безпеки та співробітництва в Європі), СОТ (Світової організації торгівлі) та багатьох
інших. Також Україна співпрацює з Організацією Північноатлантичного договору (НАТО) і Європейським Союзом (ЄС).
Угоду про асоціацію (об’єднання для досягнення спільної мети) України та ЄС було укладено в 2014 році.
Ми європейська держава і, відповідно, прагнемо європейських цінностей – свободи особистості й поваги до її індивідуальності, рівності всіх перед законом. Це визначається верховенством права, повагою гідності, як власної, так і чужої, непорушністю кордонів, як особистих, так і державних. 
 
###016###
 
Друзі, вам уже відомо, що на нашій планеті проживає майже 8 млрд осіб. Коли говоримо про людину, яка перебуває в певному суспільстві, спілкується із собі подібними, і хочемо підкреслити її належність до соціуму, то вживаємо слово «особа». Отож, ми – люди, особи, населення планети загалом. Ми – європейці, бо проживаємо в частині світу, яка має назву Європа. Ми – українці, бо живемо в державі, яка має назву Україна. Всі люди, які мешкають на території певної держави, є її населенням. Більшість населення є громадянами держави. 
Серед мешканців України є й такі, які тимчасово прибули з-за кордону: одні тут навчаються, інші у відрядженні, а хтось мандрує теренами України. Ці люди (іноземці) мають свою «велику» і «малу» батьківщину, громадянами якої вони є. Ви вже знайомі з поняттям «громадяни». А чи знаєте, який глибокий зміст криється у слові «громадянство»? Це особливий зв’язок між особою та державою, що передбачає наявність взаємних прав і обов’язків держави щодо її громадян, і навпаки.  
Громадяни можуть розраховувати на захист із боку своєї держави, якщо опиняться у скрутній ситуації, навіть перебуваючи за кордоном. Водночас, у них є обов’язок захищати державу, коли їй загрожує небезпека. Отож, як громадяни України, ми маємо певні обов’язки, які мусимо виконувати, а також можемо користуватися правами, дотримання яких держава нам гарантує і забезпечує. 
Мабуть, вам цікаво, як можна отримати громадянство України? Якщо особа народилася на території України, якщо її батьки (чи один / одна з них) є громадянами України та в деяких інших випадках, то вона, безумовно, може мати громадянство нашої держави. Його так само можна набути, тобто отримати, дотримуючись необхідних вимог, передбачених Законом України «Про громадянство». Особа може вийти з громадянства України або втратити його за підставами, передбаченими цим Законом. 
Права людини – це визнані світовим співтовариством блага й умови життя, яких особа може домагатися від держави і суспільства, в яких вона живе. Кожна людина від народження має природні права. Без них неможливе її
життя та нормальний розвиток. Зокрема, це право на життя, на повагу до честі й гідності, особисту недоторканність, вільний вибір місця проживання та інші. 
Чому вони природні? Бо людина їх отримує «від природи», народившись людиною, незалежно від того, знає вона про ці права чи ні. Цих прав за жодних обставин ніхто не може позбавити людину. Людство пройшло довгий і важкий шлях, перш ніж це усвідомити. Тому групу цих прав ще називають громадянськими, або ж особистими.
Розрізняють також соціально-економічні права (вони дають змогу забезпечувати своє матеріальне життя), культурні (уможливлюють розвиток і самореалізацію людини), екологічні (забезпечують належний стан довкілля як умову життя). Усім людям, які перебувають на території України, наша держава гарантує здійснення цих прав рівною мірою, незалежно від того, чи є вони іноземцями, чи громадянами України. Однак є ще одна група прав, які держава надає лише своїм громадянам, щоб вони могли брати участь у житті держави та в управлінні нею. Це політичні права, як-от: право обирати і бути обраними до органів влади чи місцевого самоврядування, об’єднуватися в політичні партії, проводити збори, мітинги, демонстрації.
Іноземці таких прав в Україні не мають. А громадяни України набувають більшість політичних прав із досягненням 18 років. Важливо запам’ятати, що цей вік ще називають повноліттям, і пов’язують його з отриманням «права голосу» на виборах. Це одне з найважливіших політичних прав громадян – обирати тих, кому довіряєте управляти державою! 
 
###017###
 
А як же діти? Чи користуються вони такими самими правами, як дорослі? Дитиною вважають кожну людську істоту до досягнення нею вісімнадцятирічного віку. Логічно, що ви маєте всі права людини, як і дорослі, окрім тих, що їх держава надає своїм громадянам лише після досягнення повноліття (18 років). А це більшість політичних прав. Однак є винятки, наприклад, можете бути учасниками (від 6 років) чи засновниками (від 14 років) дитячих організацій. Діти потребують особливого піклування і допомоги для гарантування їхнього повноцінного розвитку. Міжнародний документ «Конвенція про права дитини» не надає дітям додаткових прав, але передбачає додаткові гарантії для того, щоб вони могли користуватися правами людини, як і дорослі. 
Окрім прав, кожен / кожна з нас має ще й обов’язки.
Ви вже знаєте, що громадяни України зобов’язані захищати нашу Батьківщину, її незалежність і територіальну цілісність. Усі особи, які проживають на території України, мусять поважати державні символи, не заподіювати шкоди природі і культурно-історичним пам’яткам, відшкодовувати завдані їм збитки, сплачувати податки. А також дотримуватися законів України, поважати права, честь і гідність інших людей.
Кожне наше право породжує обов’язок інших людей поважати і не порушувати його. І навпаки, ми повинні пам’ятати, що чимало прав мають інші люди, які навколо нас. Усі вони, як і ми, сподіваються, що їхні права будуть дотримані. Саме про це влучно висловився один із філософів: «Моє право розмахувати руками закінчується там, де починається ніс мого сусіда».
Усі ми різні, маємо різні смаки та інтереси, але нас об’єднує держава Україна – наш спільний дім. І щоб у ньому жилося добре і спокійно, і діти, й дорослі повинні дотримуватися цих нехитрих правил: виконувати обов’язки, пам’ятати про свої права й поважати права інших. 
Ще у прадавні часи люди об’єднувались у спільноти. Саме тоді вони зрозуміли, що порядок, спокій і внутрішню стабільність можуть забезпечити правила, яких повинні дотримуватися всі. Спочатку такі правила поведінки були усними і називалися звичаями. Згодом особи, які представляли державу, вирішили записувати найголовніші  загальнообов’язкові правила, оприлюднювати і карати за їх невиконання. Так з’явилися закони.
Перші писані закони, які дійшли до нас, походять із міста Вавилона. Цар Хаммурапі наказав витесати їх на величезній кам’яній брилі і поставити на центральному майдані міста, щоб усі знали закони, дотримувалися їх і не уникали відповідальності за порушення. Це відбулося майже 4 тисячі років тому. Уявляєте, як це було давно? 
У наш час закони ухвалюють спеціальні законодавчі органи держав (Парламент, Сейм, Кнесет, Державна Дума, Конгрес, Верховна Рада України тощо) за чіткою процедурою і публікують у вигляді належно оформлених документів. Нинішнє життя набагато складніше, ніж у давнину. Тому й законів у нас чимало. Найголовніші питання існування держав регулює їхній Основний Закон, який називають Конституцією (латиною це слово означає
«установлення», «устрій», «порядок»). 
Найдавнішим серед чинних Основних Законів є Конституція Сполучених Штатів Америки, ухвалена 1787 року. А от у Великій Британії, Канаді, Ізраїлі, Швеції, Новій Зеландії Конституцій у вигляді єдиного документа немає.
«Фундамент» державного устрою цих країн становлять кілька найважливіших законів.
Чинна Конституція України ухвалена Верховною Радою України 28 червня 1996 року. Відтоді й відзначаємо цього дня державне свято – День Конституції. Ознайомитися з текстом Основного Закону можемо на сайті Верховної Ради України
У Конституції України закріплено загальні засади державного ладу, права та обов’язки людини, територіальний устрій, систему відносин між органами державної влади, їхні повноваження і порядок формування, основи місцевого самоврядування.
Жоден закон, жоден інший документ, ухвалений для виконання закону, не може суперечити Конституції, за цим стежить Конституційний Суд України. І лише він може офіційно тлумачити наш Основний Закон. 
 
###018###
 
Основи державного ладу України закріплені в першому розділі Конституції. Серед іншого там зафіксовано, що Україна є республікою. Слово «республіка» з латини перекладається як «справа суспільна». Так називають державу, громадяни якої обирають представників, котрим доручають здійснювати вищу державну владу від свого імені впродовж певного терміну.
Окрім республік, бувають держави, якими пожиттєво керує одна особа (князівство, королівство, царство, ханство тощо), а вся повнота влади передається від батьків до дітей. Такі держави називають монархіями. Не плутайте монархів із президентами республік! Відмінність між ними величезна: президент є главою держави з чітко встановленими повноваженнями, які виконує, будучи обраним на відповідний термін. Влада монарха ― спадкова, а до того ж може бути безмежною.
Державну владу в Україні поділяють на три, незалежні одна від одної, частини (види, гілки): законодавчу, виконавчу та судову. Це потрібно для того, щоб жоден із державних органів не міг незаконно перебрати на себе надто великий обсяг влади, а здійснював тільки власні функції. Єдиним органом державної влади, який має право ухвалювати закони, є Верховна Рада України. До її складу входять 450 народних депутатів України, яких обирають громадяни України строком на 5 років. 
Закони, ухвалені Верховною Радою України, треба втілювати в життя. Для цього існує ціла система органів виконавчої влади. Найвищим у ній є Кабінет Міністрів України, тобто Уряд. Його рішенням підпорядковуються «нижчі» органи виконавчої влади, центральні та місцеві.
Урядовців усіх рівнів не обирають, а призначають на посади. Персональний склад Уряду формує Верховна Рада України з участю Президента України. Очолює роботу Уряду Прем’єр-міністр України.
Судову владу здійснюють незалежні суди, найвищим із них є Верховний Суд. Суддів можуть призначати або обирати, однак вони незалежні у виконанні своїх обов’язків.
Адже суд – це орган захисту права, охорони закону, відновлення справедливості. Верховенство права і пряму дію Основного Закону на всій території України забезпечує, як вам уже відомо, Конституційний Суд України.
В Україні посада Президента не належить до жодної з гілок влади. Перебуваючи на посту глави держави, особа, обрана Президентом України, представляє державу на міжнародній арені. Тобто виступає від імені держави, є гарантом державного суверенітету і територіальної цілісності. Главу держави обирають громадяни України на 5 років і не більше, ніж на два терміни поспіль. Повноваження Президента України за певних підстав можуть бути припинені достроково. Кандидат у Президенти України має бути її громадянином, досягти віку 35 років, володіти державною мовою, мати право голосу, проживати в Україні впродовж останніх десяти років перед днем виборів.
Питання місцевого значення в Україні вирішують органи місцевого самоврядування територіальних громад. 
 
###019###
 
Народ України (громадяни України всіх національностей) управляє своєю державою. Як це відбувається? Усе дуже просто. Оголошують вибори: народних депутатів України, Президента України чи до органів місцевого самоврядування. Взяти участь у виборах, тобто здійснити своє виборче право (право голосу, право обирати), як вам уже відомо, можуть повнолітні громадяни. Висувають кандидатури тих, з-поміж кого обиратимуть. Проводять передвиборчу кампанію, під час якої громадяни-виборці ознайомлюються з програмами кандидатів.
У день виборів громадяни приходять на виборчі дільниці та віддають свій голос «за» вподобаного кандидата / кандидатку чи політичну партію, роблячи позначку у спеціальному бюлетені для голосування. Виборчі комісії підраховують голоси і визначають переможців – обраних. 
Результати виборів оприлюднюють. Через деякий час, після складання присяги, обрані народні депутати України, депутати місцевих рад чи Президент України стають до виконання своїх повноважень упродовж терміну, на який їх обрали, тобто п’яти років.
Такий державний лад називають демократичним (від слова «демократія», що в перекладі з грецької означає «народна (демос) влада» (кратос)).
Демократичні традиції відомі у світі з давніх-давен. Проте існують держави, в яких діє зовсім інший, недемократичний режим. Коли суспільство (зокрема громадяни) не має достатнього впливу на управління державними справами, той, хто захоплює владу, втрачає відповідальність перед народом і не керується його інтересами.
Тож демократію потрібно берегти задля рівноваги між суспільством і державою.
Інколи виникає потреба всенародного ухвалення важливих рішень із питань, від яких залежить майбутнє країни. Воно відбувається за вже відомою вам процедурою голосування («за» чи «проти») і називається референдумом. Бувають референдуми і місцеві, коли є потреба знати думку громади щодо певної проблеми й ухвалити рішення.
У нашій історії 1 грудня 1991 року відбувся Всеукраїнський референдум, на якому було підтверджено Акт проголошення незалежності України. Тоді понад 90% громадян України на запитання «Чи підтверджуєте Ви Акт проголошення незалежності України?» відповіли: «Так, підтверджую». У чому ж доленосність такого рішення?
Варто розуміти, що дія законів чи постанов, ухвалених законодавчим органом держави, може бути скасована новими законами. А рішення, ухвалене народом через всенародний референдум, не може бути скасоване ніким, окрім самого народу (також через референдум).
Отож, пам’ятайте, що вибори та референдуми надзвичайно важливі в демократичному суспільстві, бо саме так народ управляє державою. А держава через обраних народом представників покликана діяти в інтересах народу, для його комфорту й добробуту.  
 
###020###
 
Ми, люди, є частиною природи. Все, що нас оточує, так чи інакше пов’язане з природою – наша їжа, житло, одяг і навіть ґаджети. Все, що ми отримуємо завдяки природі, – це природні багатства. Їх треба охороняти, берегти і використовувати обережно та шанобливо.
Ресурси планети є різними. Одні відновлюються, як-от сонячне світло, вітер чи жива природа. Але людство дуже інтенсивно їх використовує. Коли вирубують ліси, озера та річки пересихають, а їхні мешканці, не маючи де жити, гинуть… Подумаймо, чи добре чинить людина. Є й невідновлювані ресурси – корисні копалини та інші елементи неживої природи, які треба використовувати раціонально. Бо що ж робитимемо, якщо ці ресурси закінчаться?
Збереження природних багатств є надзвичайно важливим. Адже це питання нашого виживання.  
Природні багатства на нашій планеті розміщені нерівномірно. Розпоряджаються ними уряди тих держав, на території яких вони знаходяться. Завдячуючи таким багатствам, держави вибудовують свою економіку, використовуючи природні ресурси, забезпечують своїх громадян усім необхідним. А якщо якихось ресурсів бракує? Тоді держави торгують чи обмінюються тим, що необхідно. Але найважливіше: природоохоронні функції та функції раціонального використання багатств теж належать державі. І ми як громадяни держави, маленькі її частинки маємо дбати й охороняти природу, берегти її. Від цього залежить наш добробут, наше майбутнє.
Розпоряджатися природними багатствами з розумом та обережністю непросто. Використовуючи природні ресурси для своїх потреб різноманітними способами, людина господарює. Виробляючи, розподіляючи, споживаючи товари і послуги, вона забезпечує собі необхідні умови життя. Так повелося віддавна. Є навіть окрема наука, котра вивчає, як здійснюється господарська діяльність. Її назва – «економіка» – походить із грецької мови й означає «управління господарством». Сьогодні господарством називають усе, що служить виробництву: і обладнання, і відносини, що виникають у процесі виробництва. Вам, мабуть, буде цікаво знати, що різні види господарювання між собою взаємопов’язані і взаємодіють. Тому сукупність усіх господарських надбань називають світовим або глобальним господарством, а також світовою економікою. 
Ведення господарства – справа складна і потребує великих зусиль. Для зручності, кращої організації ведення господарства його розділили на галузі. Що ж це таке? 
Галузь господарства – це сукупність схожих підприємств, які виготовляють споріднену продукцію, використовують однотипну сировину чи ресурси, мають подібне оснащення і потребують працівників певної кваліфікації.
У розпорядженні держави Україна чимало природних багатств. Серед них виділимо мінерально-сировинні ресурси, тобто корисні копалини. В Україні є значні поклади кам’яного вугілля, залізної та марганцевої руд, графіту, нафти і природного газу тощо. Також ми маємо багатющі земельні ресурси. Вони були основою економіки в різні історичні періоди. Ви лише уявіть, віддавна наші землі були «житницею Європи». Водні ресурси також є важливими. На берегах річок у давнину виникали людські поселення. Навіть у наш час велика частина торговельного сполучення проходить по воді. Нею зрошують поля, її використовують у промисловості, і, звичайно, ми її п’ємо.

 
###021###
 
Чималими є й лісові ресурси. Але з ними варто бути вкрай обачними, бо ліси – «легені планети». І вони повільно відновлюються, тому вирубування лісів має бути обмеженим, і контролювати цей процес треба дуже пильно. 
Ще виокремлюють рекреаційні (відпочинкові) ресурси. Ними теж багата наша Україна. Теплі Чорноморське та
Азовське узбережжя, величні гори Карпати, чарівні Шацькі озера, загадкові Кримські гори, неймовірна пустеля Олешківські піски. Це маленька частинка рекреаційних ресурсів, які, безумовно, можна використовувати для нашої користі. Є в нас і мінеральні води та лікувальні грязі, які використовують для оздоровлення людей.
Відповідно до такого розподілу виділяють головні галузі господарства України: легка, харчова, електроенергетична, паливна, металургійна, металообробна, сільськогосподарська, лісова, деревообробна та інші.  
Земля – наш спільний дім, тому мусимо дбати про її збереження. Щоб цього досягти, було вироблено концепцію «сталого (життєздатного) розвитку». Її суть – у віднайденні рівноваги між використанням тих ресурсів, які необхідні людству для комфортного життя, та збереженням природних багатств планети для нащадків. 
«Сталий розвиток» має передбачати усвідомлене і раціональне використання ресурсів, послідовний і поступовий, але невпинний, ріст економіки.
Економіки, яка не буде загрожувати екології і не буде посягати на природні багатства, які ми повинні залишити тим, хто житиме на цій планеті після нас.
Окрім значних досягнень в економічному розвитку, наша країна має й чимало проблем (викликів). Найбільше шкоди завдає українському суспільству корупція (зловживання владою або службовим становищем задля отримання незаконної вигоди). Не подолавши її, не зможемо рухатися вперед. Щоб господарство стало ефективним і працювало на добробут Вітчизни, воно має бути сучасним. Усі держави на різних етапах свого розвитку долали різноманітні виклики.
Корупція, відсутність перетворень для осучаснення господарства, брак кваліфікованих працівників – це проблеми, з якими впорались успішні держави сьогодення. Тому в нас немає іншого вибору, як долати перешкоди і впевнено йти вперед. 
Як і багато народів світу, народ України прагнув мати
свою державу. Впродовж тисячолітньої історії наша держава переживала і злети, і падіння – займала чільне
місце на мапі світу, але за певний час втрачала свою незалежність. У ХХ ст. українцям двічі випала нагода відновити державність.
Вперше це сталося після Першої світової війни. Тоді відбулися події, які згодом назвуть Українською революцією (1917—1921). Незалежною Українська держава була майже чотири роки. Боролася з агресивними сусідами, та не встояла. Більшу частину території сучасної України включено до складу Радянського Союзу, західні території увійшли до складу Польщі, Румунії, Чехословаччини. Згодом усі українські землі опинилися під радянською владою. Перезавантаження відбулося лише після розпаду Радянського Союзу в 1991 році. Від 24 серпня 1991 року Україна як вільна, суверенна і незалежна держава творить свою історію. Саме цей день став Днем нашої Незалежності. 
 
###022###
 
Довгий час бездержавності залишив у свідомості народу глибокі рани. Розірвані між Заходом і Сходом, поглинуті сусідніми державами, жителі України втратили орієнтир. 
Його необхідно віднайти в минулому. Наш народ так довго змушували забути все пережите, його історичний досвід, що «історичне безпам’ятство» стало проблемою. Історична пам’ять – це сукупність суспільних уявлень про історію. Як і пам’ять кожного з нас, вона не є бездоганною: деякі події з нашого життя ми запам’ятовуємо краще, а інші ― гірше, або й взагалі забуваємо. Так само історична пам’ять суспільства може містити деякі неточності і навіть історичні міфи. Треба розуміти, що історична пам’ять не рівнозначна знанням про минуле. Але вона впливає на сьогодення, адже суспільство конструює ті образи минулого, які актуальні нині. Тому мусимо вчитися досліджувати історію, щоб уміти з причин читати наслідки, берегти незалежність, розбудовувати державу.  
Ви вже, мабуть, зрозуміли, що впродовж багатьох віків народ України кілька разів втрачав свою державність.
Чому ж так ставалося? Причин є багато, одна з них – нездатність себе захистити від агресії інших держав. Інколи трапляється так, що могутні держави ласо поглядають у бік сусідніх земель. Чому? Бо хочуть використати їхні ресурси та багатства. Щоб цього не сталося, потрібно вміти боронитися. Саме тому створюють військо. Армія – основний елемент захисту держави. 
Формування Збройних сил України розпочалося відразу ж після відновлення незалежності України в 1991 році. Адже молодій державі, яка тільки стала на шлях свободи, потрібно було мати армію, щоб у разі потреби боронити свою землю. Тому вже 24 серпня 1991 року Верховна Рада взяла під свій контроль усі війська, розташовані на території нашої держави, а 6 грудня 1991 року ухвалила Закони «Про оборону України» і «Про Збройні Сили України». Це стало точкою відліку історії сучасного українського війська, яке після початку російської агресії у 2014 році було реформоване й модернізоване.
Військові традиції українців є такими ж давніми, як і наш народ. Чи чули ви про Русь-Україну з її могутніми дружинами? А про князя Святослава? Це відважний воїн, який усе життя не розлучався з мечем, за що й отримав прізвисько Хоробрий. Мине лише кілька століть, і в битві під Оршею 1514 року князь Костянтин Острозький розгромить московське військо та здобуде найвище військове звання у князівстві Литовсько-Руському – гетьмана. Десь у той час вже гриміла Європою слава про мужніх відчайдухів – запорозьких козаків. Їх військова майстерність, кмітливість і відвага дивують нас донині. Першим новітнім українським військом став легіон Українських січових стрільців, що боровся за Українську державу. Багато ще військових організацій виникало в ті часи. Героїчною сторінкою історії стала діяльність Української повстанської армії. Брали наші хлопці й дівчата участь і в неукраїнських арміях, воюючи проти спільного ворога. 
Що поробиш, жорстокою і складною видалася перша половина ХХ ст. Та й сьогодні боротьба триває. «Кіборги», захисники острова Зміїний, оборонці Маріуполя й усі, хто боронить східні українські землі, – наші сучасні герої.
Люди, які завдяки феноменальній витривалості і надзусиллям змогли втримати ворога, зупинити російську агресію і захистити нас із вами. Усіх захисників і захисниць нашої Батьківщини вшановуємо 14 жовтня, в день християнського свята Покрову Богородиці. 
 
###023###
 
Україна – самостійна суверенна держава. Що це означає? На її території діє обрана народом влада, яка мусить забезпечувати якісне функціонування держави в інтересах громадян. Суверенітет гарантує самостійне творення історії, недопустимість втручання у внутрішні справи інших держав.
Народ, який здобув свою державність, завжди її боронитиме. Тож захист кордонів України є священним обов’язком її громадян. Якщо ми хочемо спокійного, забезпеченого майбутнього – маємо бути готовими стояти в обороні свого дому, своєї Вітчизни.
Збройні сили України – це військові формування, спеціально створені нашою державою для захисту її території та громадян. Однак, коли ворог надто дужий і агресивний, увесь народ піднімається на захист Батьківщини. Так сталось у 2014 році, коли почалася російська агресія. Тоді, щоб стримати ворога, розпочався масовий добровольчий рух. 
Усі, хто мав військові навички і нестримне бажання захищати свою землю, стали добровольцями. Це були не фахівці у військовій справі, а звичайні люди, які зрозуміли, що захист Батьківщини – справа спільна. Таким добровольцем, з позивним «Міф», став Герой України Василь Сліпак (1974 — 2016), всесвітньо відомий український оперний співак, соліст Паризької національної опери. Він загинув від кулі снайпера, виконуючи бойове завдання.  
Наша Батьківщина, наша країна, наша земля... Різноманітна й різнобарвна... Як багато ввібрало в себе слово «Батьківщина»! Серед безлічі місцин, якими багата Україна, для кожного з вас, друзі, є земля особлива. Чому, мабуть, спитаєте? Бо це той край, де ви народилися, зробили перші кроки, а, можливо, і вперше закохалися чи закохаєтеся. Цей куточок землі ще називають ба́тьківщиною або малою батьківщиною, бо воно походить від слів «батьки», «батьківська спадщина».
Як визначити «адресу» найріднішої землі? Пригадайте, як багато етнографічних районів є на українських теренах!
Кожна така місцевість для когось рідна. Вам також відомо, що на території України розрізняють області, райони, громади, які об’єднують міста і села. Тож поміркуйте трішки і визначте адресу малої батьківщини кожного / кожної з вас. 
Місце народження є особливим. Неважливо, чи це мегаполіс, маленьке містечко або крихітне село. Немає значення також, чи можуть похизуватися ці землі історичними пам’ятками чи дивами природи. Адже мала батьківщина для кожного є місцем сили, джерелом натхнення. Це та частинка, яка в майбутньому займатиме особливе місце в серці кожного з вас, бо тут ви зробили свої перші кроки і досягли перших вершин у житті. 
Кожен населений пункт – це велика павутинка вулиць. Які вони різні! Довгі і зовсім короткі, бруковані й ні, з багатоповерхівками чи невеликими приватними будівлями. Мандруючи вулицями свого міста, містечка чи села, ви можете милуватися їх красою, та лише одна для вас залишатиметься особливою. Мабуть, ви вже здогадалися, що це та, на якій живете. Чи давня в неї історія? Ким були люди, для яких вона теж давно-давно була рідною? Чому вулиця має саме таку назву? Відповіді на ці запитання є важливими! Адже вони теж становлять частину історичних надбань малої батьківщини. 
 
###024###
 
Юні дослідники й дослідниці, чи цікаво вам, яким було минуле вашої вулиці? Якщо так, то до роботи! Шукайте відомості про те, чому люди колись обрали для життя саме це місце, що їх приманило. У який час, у якому документі та через яку подію вперше згадується місцина, де ви мешкаєте? Чи ваша вулиця завжди мала таку назву, як зараз?
З чим пов’язані зміни, якщо вони були? Ці запитання можуть видатися надто складними, та не засмучуйтеся!
Вчителі, батьки, дідусь із бабусею, інші родичі, ваші сусіди обов’язково допоможуть знайти правильні відповіді.  
У назвах вулиць і будівель, у сакральних спорудах і пам’ятних місцях зберігаються спомини про творців нашої минувшини. Тож поцікавтеся, ким були ваші сусіди – відомими людьми, визначними особистостями чи просто хорошими краянами, пам’ять про яких є живою й сьогодні.
Материнська хата… От ми й дісталися до того місця, від якого починається Батьківщина. Місце, де народилися, виросли, – найперша домівка. Вона не лише в серці, бо в найпершій посвідці, яку отримує людина, обов’язково вказано місце народження. Це є юридична інформація. А ще ці відомості є інформацією історичною. Адже, якщо колись ви здійсните відкриття, досягнете чогось нечуваного, станете видатною людиною, то, де б ви не жили в той час, назавжди прославите місце, де з’явилися на світ.
Рідна домівка... Коли говоримо про неї, маємо на увазі помешкання, де живе наша сім’я. Якщо цей будинок у приватній власності, то залишиться у володінні сім’ї назавжди. Така оселя може передаватись у спадок і стати неабиякою цінністю для багатьох поколінь. Тут неймовірна атмосфера, яка формує цінності, відчуття дому, відчуття безпеки й захищеності. Інколи люди вимушено покидають домівки і заново віднаходять місцину та дім, які стають рідними. 
 «Сім’я». У цьому слові переплелися теплота та ніжність, хвилювання та любов, інколи сум та тривога. Якими ж
різними бувають сім’ї! Великі й малі, суворі та не дуже, однонаціональні й змішані… Кожна сім’я є найпершою
частиною родини – соціальної групи, яка об’єднує кровних родичів. Сподіваємося, вам уже відомо, що таке родинне дерево? Це схематичний зв’язок між членами певної сім’ї чи родини.
Таке дерево може бути усним (абстрактним), або наочним – спеціально створеним (написаним). На уявному «стовбурі» вписують імена найстаріших прародичів, імена нащадків зазначають у вигляді великих і дрібніших «гілок» і «гілочок». 
 
 
###025###
 
Отже, друзі, зображаючи родинне дерево та фіксуючи інформацію про осіб, що належали чи належать до роду, ми складаємо родовід. У минулому, в часи князів та королів, родоводи для заможних людей були вкрай важливими, адже це свідчило про приналежність до багатих родів, що володіли землями. Такі родини мали свій герб, своє гасло й особливе (привілейоване) місце в суспільстві. Сьогодні теж кожен / кожна з вас має змогу віднайти свій родовід, довідатися про видатних предків чи прародичів, які чесно і гідно виконували свою щоденну роботу. Тож гайда до праці! Історія кожної родини приховує багато таємниць. Можливо, саме ви зможете їх розкрити.
Родоводи та минуле сімей видатних людей досліджують історики-фахівці. Їх наукові розвідки розповідають про долю не однієї, а кількох родин, що поєднувалися через шлюб. Такі зв’язки ще називають династичними, а ряд нащадків одного роду, що походять від спільних предків, – династією. Однією з найдавніших династій у нашій історії є Рюриковичі – київські князі. Засновником цього роду став князь Рюрик. У нього був лише один син, князь Ігор, і лише один онук, князь Святослав, але родинне дерево «виросло» великим. Представники різних гілок роду Рюриковичів правили у всіх землях Руси-України, згодом у Галицько-Волинській державі, Білій Русі, Московії і багатьох інших краях. Такими ж відомими є європейські правлячі династії Габсбургів, Віндзорів, Ягеллонів.
Перелік славних українських родин налічує чимало прізвищ: Острозькі, Розумовські, Ханенки, Симиренки, Ґалаґани, Косачі, Тобілевичі… Одна з таких династій – Терещенки. Колишні селяни-кріпаки домоглися неймовірного: стали одними з найвідоміших в Україні та за її межами промисловців і чи не найбільшими меценатами нашої культури.  
Мабуть, вам цікаво дізнатися, що найважливішою частинкою історичного дослідження є людина. Життєпис окремої людини називають біографією. Усі найважливіші події в житті людини – це ті маленькі пазли, з яких складається її біографія.
Документ, у якому людина сама описує події, які з нею відбулися впродовж життя, називають автобіографією. Ці відомості є надзвичайно цінними, бо хто ж, як не сам автор, найкраще знає, що відбулося в той чи інший час! А якщо дослідити біографії видатних людей? Уявляєте, який багатющий історичний матеріал можна із них почерпнути?! Чи готові ви відчути себе дослідниками / дослідницями? Спробуймо укласти «історичний портрет»! Вам цікаво, як це робиться? Що ж, тоді до справи. 
На нашій планеті проживає багато народів. Кожен із них має свої прикметні ознаки, свій характер, свої звичаї
– певні правила поведінки, які склалися в процесі людського співжиття і повторюються, – наприклад, вітання.
Вони природні й абсолютно буденні для певної спільноти, хоча іншим можуть видаватися дивними і навіть незрозумілими. Чи правильно, що народи зберігають відмінні від інших звичаї? Всі народи різні, та кожен із них однаково важливий і рівний у правах із усіма іншими. 
 
###026###
 
Зі звичаїв складаються традиції – історично впорядковані норми поведінки, смаки, досвід, які плекають і передають від покоління до покоління, з роду в рід вже багато століть. Саме традиції стали важливим елементом народної культури. Наприклад, зустрічати гостей хлібом-сіллю, святкувати разом з родиною важливі дати.
Так, традиції часто пов’язані з віруваннями предків та їх основними заняттями. Отож поміркуйте, які традиції, що збереглися до сьогодні, характеризують українців як хліборобів-орачів.
Ви вже, мабуть, помітили, що світ, у якому ми живемо, є всеохопним, глобальним. Телебачення, всесвітня мережа «Інтернет», доступність мандрівок у найвіддаленіші куточки планети стирають кордони і творять світове суспільство. Воно є багатокультурним (мультикультурним), адже тут тісно переплітаються традиції, погляди, думки та навіть народи різних континентів. Але в цьому розмаїтті ми не можемо загубити власне коріння. Бо тільки розуміючи, хто ми, станемо успішними.
Жодна людина не існує сама по собі. Від народження ми є частиною певних спільнот: міста / села, школи, сім’ї. Наші спільноти є частинами більших об’єднань, зокрема територіальних громад. Хоча територіальні громади як адміністративні одиниці сформувалися в Україні нещодавно, традиція об’єднуватися для вирішення спільних важливих питань у наших предків існувала дуже давно.
Земля, ліси, пасовища спільно використовувалися всіма членами громади. Жителі сіл і міст спільно  організовували захист своїх населених пунктів від ворогів, охороняли порядок та спокій мешканців, займалися створенням шкіл, дозвіллям, допомагали людям похилого віку і тим, хто не міг самотужки про себе подбати.
Сучасна територіальна громада, згідно Закону України «Про місцеве самоврядування», – це добровільне об’єднання жителів кількох сіл, селищ, міст, що мають єдиний адміністративний центр. Чому виникла потреба у створенні такої ланки адміністративного устрою? Мешканці громади краще знають та відчувають місцеві потреби і можливості.
Тому саме вони самостійно вирішують питання розвитку своєї території, будують дороги, школи та лікарні; реалізовують проєкти з організації дозвілля дітей та молоді, шукають шляхи відкриття нових підприємств, створення робочих місць тощо. 
Успішна громада – та, жителі якої активно долучаються до спільних громадських ініціатив. Посадити ліс чи парк, прибрати сміття, допомогти старшим людям чи спробувати себе у волонтерстві – цей внесок у розвиток своєї малої батьківщини може зробити кожен / кожна з нас. 
Учасниками територіальної громади є всі люди, які проживають в її межах. Це єдина вимога. Інші індивідуальні характеристики й особливості, такі як національність, колір шкіри, релігійні переконання чи мова, ніяк не
впливають на можливість жити у громаді. Ми всі є абсолютно різними й абсолютно рівними. 
Територіальні громади за чисельністю осіб зазвичай є відносно невеликими утвореннями. При вирішенні важливих питань чи проблем, щоб подолати розбіжності між поглядами членів територіальної громади, організовують
збори, громадські слухання, подають індивідуальні і колективні звернення, електронні петиції. Спільні обговорення, увага влади до позицій і поглядів кожного дають можливість прийняти спільне рішення. Так реалізуються інтереси членів громади. Усі думки мають бути вислухані та взяті до уваги, однак реально втілені можуть бути лише ті з них, котрі підтримує більшість.
 
###027###
 
Ваша шкільна спільнота – теж громада. Учні, вчителі та батьки взаємодіють між собою, забезпечують ефективний процес навчання. Повага до особистості, людяність у стосунках, чіткі правила, які ніхто не повинен порушувати, є запорукою порядку та процвітання колективу. Дієвим є шкільне самоврядування. Його повноваження визначає статут навчального закладу. Чому це так важливо? Бо, залучаючись до організації та управління освітнім процесом, учні вчаться приймати рішення, бути активними, усвідомлюють принципи демократії. 
Громадський простір пов’язаний з певними типами громадської діяльності, такими як спілкування, дозвілля.
Він забезпечує умови для прогулянок, відпочинку, творчості та освіти, будучи загальнодоступним. Це вулиці, парки, газони, сквери, площі, дитячі майданчики, набережні, пляжі тощо. Громадський простір є місцем, де ми відпочиваємо, розважаємося, навчаємося чи весело проводимо час із друзями.
Поміркуйте, яким ви хотіли б бачити громадський простір. Вочевидь, серед іншого – комфортним і сучасним. Щоб цього досягти, потрібно дбати про безпечність, доступність, впорядкованість цієї території. Адже громадський простір не належить нікому і, водночас, є власністю всіх.
Школа теж є частиною громадського простору. Всі учасники / учасниці шкільної громади можуть вільно  користуватися класними приміщеннями, актовою та спортивною залами. На цій території можемо вільно висловлювати свої думки, розмірковувати, сподіваючись на підтримку чи відстоюючи свою правоту в суперечці з опонентами. Школа є моделлю демократичного суспільства, тому будь-хто з вас повинен відчувати себе тут вільним, захищеним і почутим.  
Сподіваємося, ви пам’ятаєте, що всі люди є рівними перед законом і наділені однаковими правами. Ми, зазвичай, замислюємося про права людини тоді, коли їх порушують. На жаль, у суспільстві нерідко проявляється негативне ставлення одних людей до інших через певні притаманні їм індивідуальні риси. Часто це супроводжується позбавленням певних груп людей їхніх прав чи зменшенням можливостей. Такі несправедливі дії, пов’язані з неоднаковим ставленням щодо членів певних соціальних груп, називають дискримінацією (від англ. discrimination – розрізнення, виділення). Розрізняють дискримінацію через вік, колір шкіри, мову, релігію, стать, приналежність до того чи іншого народу, майновий стан тощо.
Дискримінація проявляється по-різному. Та найбільш поширеним її проявом є мова ворожнечі («мова ненависті»). Це агресивні висловлювання, які принижують іншу людину чи групу людей. Вони вкрай небезпечні. До прикладу, трохи менше ніж сто років тому, в роки Другої світової війни, людство пережило трагічний урок, коли «мова ворожнечі» швидко переросла у прагнення вбивати. 
На уроках історії ви будете вивчати жахливі наслідки дискримінації та мови ворожнечі – Голодомор, Голокост, депортації, репресії, війни… Сьогодні нам навіть важко усвідомити, як багато людей у той час стали жертвами ненависті. Зараз ця небезпечна практика знову набуває неймовірного поширення у всесвітній мережі «Інтернет».
Багато хто вважає, що можна негативно та агресивно висловлюватися навіть про незнайомих людей. Чи замислювалися ви, які це може мати наслідки? Прагнення принизити є першим проявом прагнення знищити. 
Отож, дискримінація є негативним явищем. Як уникнути її проявів? Противагою нетерпимості є толерантність (від лат. tolerantia – терпіння). Це здатність взаємодіяти з людьми іншого способу життя, без ворожнечі сприймати думки і погляди, які відрізняються від власних. Толерантність є важливою цінністю сучасного світу. Вона ґрунтується на повазі до всього, що є іншим, непритаманним нам. Адже «інше» не означає «погане». Інший колір очей чи шкіри, інше віросповідання, інша етнічна приналежність, інші смаки та вподобання, інші думки – це закономірно. Адже ми всі різні і нас так багато. Кожен шукає своє, близьке йому, і мусить толерантно ставитися до особливостей і вподобань інших. 
 
###028###
 
Людина живе в колективі, соціумі. У багатьох народів світу в давнину популярним покаранням людини, яка в чомусь провинилася перед суспільством, було вигнання зі спільноти. Без соціальної підтримки та спілкування вигнанець опинявся віч-навіч із багатьма проблемами. Але й це не стримувало від конфліктів (від лат. сonflictus – зіткнення), які виникали постійно.
Неминучі зміни в ході розвитку суспільства означають зіткнення нового зі старим. Конфлікт – це не завжди «погано», часто він є двигуном розвитку та створює нові можливості. Спільноти людей вирізняються не наявністю чи відсутністю конфліктів, а здатністю їх вирішувати. 
Що ж таке конфлікт? Це загострення непорозуміння, суперечностей унаслідок того, що погляди, думки, цілі чи способи їх досягнення не співпадають. Чи потрібно, щоб дискусія набувала загрозливих форм? Треба шукати можливість порозумітися, почути один одного. Лише від вас залежить, чи загострити зіткнення, образити когось або ж образитися самому, чи гідно вийти зі складної ситуації і розумно завершити суперечку.  
Усі конфлікти закінчуються. Різняться вони лише втратами, яких завдали. Це може бути зіпсований настрій, а можуть бути мільйони жертв. Історія знає чимало прикладів, коли конфлікти закінчувалися неоднозначно: якщо одна сторона здобувала перемогу і раділа з розгрому суперника, то іншу спіткало лихо поразки. Що глибший конфлікт, тим складніше його розв’язати. У таких випадках вдаються до перемовин, залучають посередників, якщо вони достатньо сильні, щоб змусити сторони домовитись. У наш час конфлікти вирішують переважно компромісами – взаємними поступками задля досягнення мети, або ж консенсусами – спільними рішеннями, в яких враховано думку та інтереси всіх сторін. 
Чи знаєте ви, кого вважають дитиною? Людину, яка ще не є остаточно сформованою, ні фізіологічно, ні психологічно, ні особистісно. Новонароджена дитина намагається пізнавати світ, росте, розвивається. Цей процес триває безперервно. Спочатку маленька людина потребує особливого піклування, захисту. Але настає час, коли, з погляду держави, вона може самостійно ухвалювати рішення та відповідати за свої дії «по-дорослому». В різних державах «тривалість» дитинства є різною. В Україні, як вам уже відомо, людина вважається дорослою, такою, що досягла повноліття, з 18 років. До цього віку має статус дитини, спершу малолітньої (до 14 років), згодом неповнолітньої (від 14 до 18 років). 
Понад 30 років тому Організація Об’єднаних Націй ухвалила Конвенцію про права дитини, про яку йшлося в параграфі 4. Майже всі країни світу визнали її. Цей документ передбачає гідне ставлення до дітей, захист від жорстокого поводження, насильства, дискримінації та зневаги, незаконного використання дитячої праці. А також охоплює право на достатнє харчування, житло, освіту, охорону здоров’я.
В Україні охорона дитинства регулюється на державному рівні. Батьки мають право на самозахист своєї дитини, можуть звертатися до суду, органів державної влади, місцевого самоврядування, громадських організацій за захистом її інтересів. Дитина може також самостійно звернутися по допомогу в органи опіки і піклування, а з 14 років навіть до суду. В Україні діють спеціальні органи, в обов’язки яких входить дбати про захист чи відновлення прав дитини. Це суд, Уповноважений Верховної Ради України з прав людини, Уповноважений Президента України з прав дитини, органи опіки та піклування, служби у справах неповнолітніх та дітей, центри соціальних служб для сім’ї, дітей та молоді, територіальні органи Національної поліції України та інші. Захищати інтереси дитини може також заклад освіти чи інші її законні представники.
 
###029###
 
Кожна дитина наділена природними невід’ємними правами. Дитина, її батьки чи опікуни мають право вимагати від держави та суспільства забезпечення можливостей та умов життя, необхідних для розвитку маленької людини. Йдеться про медичну допомогу, достатнє і здорове харчування, здорове довкілля. Дитина має право на повагу, гідне ставлення до себе; висловлювати свою думку і бути вислуханою, сповідувати певну релігію; право на піклування і турботу.
Мабуть, вам цікаво, які ж обов’язки є в дітей. Діти, як і дорослі, зобов’язані поважати інших, берегти природу, шанувати державні символи, пам’ятати, що «свобода одного закінчується там, де починаються права іншого». А також прагнути допомагати, наскільки це можливо, близьким, виявляти послух батькам чи іншим законним представникам. Маємо розуміти, що обсяг обов’язків дітей збільшується разом із віком. 
Світ, у якому ми живемо, наповнений великою кількістю невидимих нашому окові елементів та процесів. Це
повітря, тепло, хвилі передач мобільних пристроїв, електричний струм, а також інформація – все, про що ми довідуємося, що сприймаємо.
Інформаційних відомостей навколо нас є надзвичайно багато, тож спробуймо їх класифікувати. За способом сприйняття: зорові – все, що ми бачимо (в тому числі і на пристроях, якими користуємося), читаємо чи розглядаємо; слухові – те, що чуємо; тактильні – те, що сприймаємо на дотик; нюхові – про які дізнаємося з допомогою нюху; смакові – з допомогою яких відчуваємо смак. Інформація може різнитися за способом подання. Так, вона може бути текстовою, числовою, графічною, звуковою. Третім критерієм, за яким можемо розрізнити види інформації, є її призначення. Вона може бути масовою, тобто загально-доступною, спеціальною – призначеною або зрозумілою певній групі людей і особистою – такою, яка відома певній людині.
Чи чули ви коли-небудь слово «інфопростір»? Чи розумієте його значення? У загальному, широкому сенсі інформаційним простором (інфопростором) є весь світ довкола нас. Щойно розплющивши очі, ми безперервно приймаємо інформацію, а згодом ділимося нею з іншими. Так виникає безперервний інформаційний потік. Медіа
– телебачення, преса, радіо, мережа «Інтернет» тощо – зробили цей потік потужним і всеохопним. Про сьогоднішнє суспільство кажуть, що воно інформаційне. Джерелами інформації є документи, книги, бази даних, реєстри, наукові збірки, бюлетені, повідомлення масмедіа, публічні виступи. 
Завдяки інформації, яку отримуємо, формується наше бачення світу. Доступ людей до інформації є надзвичайно важливим, однак не менш важливою є її якість і правдивість. Усю інформацію, отриману зі ЗМІ, можна умовно розділити на те, що дійсно відбулося (факти, події), і думки інших людей з приводу того, що відбулося (судження). Про певний факт судження можуть бути вкрай різними, адже різні люди неоднаково сприймають та оцінюють одну і ту ж подію. 
Добираючи інформацію, можна впливати на думки людей та їх поведінку, відкрито переконувати споживачів інформації або ж приховано маніпулювати ними. Часто в масмедіа поширюють неправдиву інформацію про людей чи події. Так народжуються фейки або дезінформація. Фейк – спеціально поширювана відверто неправдива інформація.
Так називають не лише сфальсифіковані тексти, а й підроблені світлини, відеоролики, сторінки в соцмережах. 
 
###030###
 
Щоб не бути обманутим чи обманутою, слід проявити пильність, навчитися знаходити неправдиві відомості в медіапотоці. Як їх побачити? Найчастіше фейкова інформація має сенсаційний характер, набуває широкого розголосу, розбурхує такі емоції, як страх, тривога, гнів, відраза. Також у фейках відсутні посилання на те, звідки взялася ця інформація, або ж вказують неправдиве джерело. Ми живемо у світі постійного «інформаційного шуму». Інформація, яку одержуємо, не завжди буває якісною, достовірною і корисною. Але людина є істотою розумною, тому вчиться розрізняти й оцінювати інформацію, тобто набуває медіаграмотності. Важливим є навик розпізнавати брехню, неточності або бажання ввести в оману, який є неодмінним елементом критичного мислення. 
Історики працюють з історичними інформаційними відомостями, досліджують факти і події, що минули. Тому
історію теж можна вважати наукою про інформацію. Так на уроках у п’ятому класі ви опрацьовуватимете чимало інформаційних даних, перевірятимете їх на достовірність, можливо віднайдете «історичні фейки». Щоб робота була плідною, потрібно вчитися перетворювати інформацію – виділяти й занотовувати найважливіше, створювати таблички, графіки, діаграми. Врешті – досліджувати історичний текст. Для цього потрібно вміти визначати «найменшу одиницю» в історичних даних, незмінну і конкретну. Нею є історичний факт, тобто реальна, не вигадана подія з минулого. Наприклад: «24 серпня 1991 року ухвалено Акт проголошення незалежності України і наша держава відновила свою незалежність». Або ж: «Від вересня 1996 року грошовою одиницею України стала гривня».
Пов’язані між собою історичні факти складаються в історичні події. Вони є логічно завершеними та обмеженими в часі та просторі. Для прикладу, розглянемо подію – хрещення Русі-України. Що їй передувало?
Князь Володимир Великий вирішив замінити старі вірування новими.
Його посланці подорожували землями різних народів, пізнаючи їх вірування. Врешті князь обрав християнство, яке сповідували візантійці — могутні сусіди Володимира, що стали його союзниками. Спершу князь охрестився сам, потім наполіг на хрещенні свого оточення, а 988 року хрестили русів — наших далеких предків — у Києві.
Історичні події складають безперервний ланцюжок – історичний процес. Він є причинно-наслідковим. Що це означає? Всі історичні події мають причини і наслідки та є пов’язаними між собою, ніби «витікають» одна з одної.
Сукупність неперервних причин-подій-наслідків становить історичний процес. 
Князь Володимир Великий отримав у спадок величезну, але розрізнену державу. Важливим завданням стало її об’єднання. Найдієвішим засобом для цього було запровадження єдиної для всіх релігії: один Бог, один князь, одна держава. Вибір припав на християнство, яке сповідувала могутня Візантія, таким чином князь отримував ще й
неабиякого союзника. Саме хрещення відбулося в 988 році. Однак руси не одразу прийняли нову віру. Почався довгий, складний і болючий процес християнізації.
Які наслідки цієї події? До сьогодні переважна більшість мешканців України сповідують християнство. Князю Володимиру вдалося зміцнити Русь-Україну та розширити її межі. Згодом вона втратила єдність, а потім, захоплена правителями сусідніх держав, перестала існувати. Відтоді українці ще не раз пробували відновити незалежність своєї держави. Вдалося їм це лише 24 серпня 1991 року. 
 
###031###
 
Для позначення людини як живого організму зазвичай використовуємо чимало слів – «персона», «суб’єкт», «індивід», «особа», «особистість». Однак для фахівців вони не є взаємозамінними. Скажімо, поняття «особа» та «особистість» настільки ж різні, як щось видиме і невидиме. Коли говоримо про природне створіння, людину, яка перебуває в середовищі собі подібних і має певні зв’язки з іншими людьми, треба вживати поняття «особа». Якщо ж йдеться про думки людини, її характер, переконання, звички, переживання та вміння, використовуємо термін «особистість».
З-поміж думок і бачень (уявлень) людини найважливішими є її уявлення про себе. Адже всі ми прагнемо знати відповіді на запитання: «Хто я?», «Який / яка я?», «Чого я хочу?», «Що я можу?». Вони допомагають самовизначитись, усвідомити своє місце в суспільстві, зрозуміти,  якими є наші потреби та інтереси, правильно обрати професію чи заняття, друзів і партнерів. Врешті, влаштувати своє життя так, щоб відчувати комфорт і задоволення. Самовизначення (розуміння своїх потреб, бажань і вподобань) завжди бентежить, особливо в час повноліття, коли необхідно приймати багато важливих, доленосних рішень. 
Зростаючи, дитина міцніє, набирається сили і вправності. Та чи лише фізично вона змінюється? Дорослішаючи, ми вчимося міркувати, приймати зважені рішення, брати відповідальність. Формується наш характер, стійкішими стають смаки і переконання, удосконалюються манери.
Розвивається не лише тіло, а й особистість. 
Ми доволі часто чуємо слово «гідність». Та чи розуміємо його значення? Гідність – це усвідомлення (розуміння)
людиною своєї цінності і неповторності. Це один із найважливіших складників нашої особистості і загальнолюдська цінність. Якщо людина відчуває свою важливість для сім’ї, друзів, суспільства, це викликає в неї повагу до себе й до інших, впевненість у власних силах. Адже той, хто не відчуває чи не усвідомлює своєї гідності, не зрозуміє значення гідності інших людей.
Гідність особистості – одне з основних прав людини.
Відчуття нею власної гідності є вкрай важливим і для суспільства, адже формує повагу до гідності інших. Так
творяться спільноти людей, сповнені гармонії, безпечні та комфортні. Та чи всі спільноти є такими? На жаль, у світі є соціуми, в яких особистість не є важливою, існує вибіркове правосуддя, а цькування й відверта агресія стають нормою. Чи є це правильним? Звичайно, ні, бо кожна людина має право на власну гідність і повинна її захищати. 
А як же наше, українське суспільство? Чи є воно гармонійним? У 2013 році тодішнє керівництво нашої країни
знехтувало думкою громадян держави, які прагнули європейських цінностей та гідного рівня життя. Тоді відбулися
події, названі Революцією Гідності. Влада протиправно розігнала мирну акцію студентів, що тривала понад тиждень. Громадяни України продовжили акції на підтримку євроінтеграції, які загалом тривали від листопада 2013 року до лютого 2014 року і привели до значних суспільних і політичних зрушень. Ми з вами ще будемо розмовляти про те, як народ України довів, що наша гідність непорушна, її захищатимемо навіть зі зброєю в руках. Відтоді будуємо суспільство оновлене, де гідність і права людини є найвищою цінністю.  

###032###
 
Уяви собі життя людей на Землі без музики. Немає співу, немає музичних інструментів, не звучать мелодії, ніхто не танцює… Сумно без музики, – скажеш ти. І будеш правий / права!
Цікаво, як зародився світ музики? Звучання чого люди хотіли передати? Який інструмент вони могли використати для цього? Саме людський голос був першим музичним інструментом. Спів птахів, дзюрчання струмка, ритмічний рух людської праці – все це стало поштовхом до появи музики. Так серед розмаїття звуків, що існують навколо, людина стала розрізняти звуки шумові та музичні.
Обери серед картинок той звук, який є музичним, на твій погляд.
Людина прагнула передати своє ставлення до природи, навколишнього світу через звук, говорячи, що світ прекрасний! Так і народилася музика як мистецтво.
Музика – це мистецтво гармонійного поєднання звуків, що виражають настрої, почуття, думки людини.
Звук – це пружні невидимі хвилі в повітрі, які утворюються будь-яким об’єктом, що коливається (наприклад струною), і сприймаються людським вухом.
Музичний звук слугує матеріалом для музичних творів. Такий звук має чотири основні властивості: висоту, тривалість, силу, тембр.
Чи знаєш ти, як називають людину, що створює музику? Так, це композитор. Це людина, яка має спеціальну музичну освіту та обрала цю професію.
Дізнайся більше за QR-кодом.
Як багато ми знаємо пісень, які передаються з уст в уста та втратили своїх авторів! А особливо ті, що пройшли крізь віки та тисячоліття.
Як називають пісні, що передають з уст в уста? Хто їх створив? Які ще зразки народної музики ти знаєш?
Усю музичну творчість поділяють на народну (яку створює народ) і професійну (яку пише композитор). Народна музична творчість часто стає джерелом розвитку професійної музики. Сучасна народна творчість поєднується з поняттям «аматорська» (створена самодіяльними митцями). 
Кожний новий урок мистецтва дарує тобі знайомство з неординарними творчими людьми.
Які імена та твори запам’яталися тобі з попереднього навчального року? Що тебе вразило / здивувало в них? Що, на твою думку, зробило їх відомими?
Знайди зображення найцікавішого, з твоєї точки зору, мистецького об’єкта або твору. Скористайся доступним пристроєм пошуку. 
Хто ж вони – ті, що наповнюють наше життя яскравими барвами, новими ідеями та приводами для роздумів? Що він / вона повинні вміти? 
Твори професійного майстра / майстрині вирізняються високим рівнем майстерності, складністю композицій, багатим колоритом та художньою виразністю. Установи, який із поданих вище творів створений народним умільцем, який художником-аматором та автором якого є професійний художник. Що допомагає тобі зробити певні припущення?
Мабуть, тобі вже доводилося бачити петро́гліфи – наскельні зображення, що є важливим історичним джерелом.
 
###033###
 
Які кольори переважають на зображеннях?
Що використовували як пігменти? Чи дотримувалися первісні художники пропорцій  тіла людей і тварин?
Не менш цікавою є творчість австралійських аборигенів. На цьому континенті чисельні племена живуть і малюють наскельні зображення. Найпоширенішими елементами на них є крапки та лінії.
Роздивися живописну роботу сучасної художниці-аборигенки Міррі. Непереборна сила творчості в тобі кличе створити щось прекрасне та вічне! Гуртом працювати цікавіше, а отже, будемо наповнювати площину своїми петрогліфами. Одні вирізають фігурки тварин, другі малюють графічні фігури мисливців, а треті заповнюють фон типовими символами австралійських аборигенів.  
Презентуйте свої напрацювання перед класом. Опишіть, що зображено, проаналізуйте сильні і слабкі сторони
роботи. Прагнення до самовираження та мистецьких проявів було притаманне людству протягом усього періоду його існування. 
Люди, які пишуть музику, прагнуть передати почуття та емоції за допомогою особливої мови – музичної. Музика може бути мрійливою та загадковою, героїчною та ніжною, спокійною та бурхливою. А якщо музичні звуки вважати певною «абеткою», яка допомагає людині краще відчути й зрозуміти, про що розповідає музика? Ці «музичні літери» створюють елементи музичної мови, які ще називають засобами музичної виразності: мелодію, ритм, тембр, темп, лад тощо. Давай пригадаємо їх особливості.
Мелодія – музична думка, виражена одноголосно. Мелодію вважають «душею музичного твору», оскільки вона передає зміст та почуття. Головною ознакою мелодії є поєднання звуків різної висоти. 
Лад – постійний взаємозв’язок між звуками в музичному творі за висотою та тяжінням. Він буває мажорним
чи мінорним.
Обери серед характеристик ті, що відповідають мінору.
ВЕСЕЛИЙ, НІЖНИЙ, СВІТЛИЙ, СУМНИЙ, ПІДНЕСЕНИЙ
Ще одна особливість мелодії пов’язана з тривалістю звуку. 
Ритм – упорядковане чергування музичних звуків (довгих чи коротких) та пауз (перерв у звучанні). Паузи, як і ноти, мають різні тривалості (ціла, четвертна, восьма, шістнадцята).
Метр – це рівномірна пульсація, чергування сильних і слабких долей, де перша доля завжди є сильною. Метри бувають дводольні, тридольні, чотиридольні. Відрізок часу, зайнятий від однієї сильної долі до іншої, називають тактом. 
Темп – швидкість виконання музичного твору або окремої частини цього твору. Ідея словесних позначень темпу зародилася в Італії в XVI ст., тому дотепер темпові позначення вказують італійською мовою. 
Динаміка – це сила звучання музичного твору. Динамічні відтінки розфарбовують музику в різні кольори. 
Тембр – забарвлення звучання голосу людини або музичного інструмента. Кожен інструмент має своє неповторне звучання, свій тембр. Голоси людей теж розрізняють
за тембром. 
 
###034###
 
«Я вийшла до саду через двері веранди і завмерла в захопленні: таких плодів я ще ніколи не бачила! Віття дерев гнулося аж до землі під тягарем величезних яблук».  
Кожен вид мистецтва «розмовляє» своєю мовою й допомагає творити в потрібний тобі спосіб. Для цього ми вивчаємо засоби виразності – систему особливих способів і прийомів створення художнього образу, які склались історично та утворюють мову мистецтва. 
Ось такі різні дерева! Назви́ види образотворчого мистецтва, які представлені на поданих зображеннях.
Що ти пам’ятаєш із попередніх років про засоби виразності видів образотворчого мистецтва? Які види мистецтва належать до образотворчих?
Отже, сьогодні акварельні фарби та м’який пензлик допоможуть тобі намалювати молоде розлоге літнє дерево. Поступово переходячи від ескізу до роботи фарбами, зауваж: крону, стовбур та гілки ти бачиш не повністю, фарбу потрібно наносити прозорим шаром від найсвітлішого до найтемнішого відтінку. 
Чи природною вийшла форма дерева? Чи залишив / залишила ти
пустоти між масами листя? Чи є на малюнку різні відтінки жовтого, зеленого та коричневого кольорів?
Для наступного уроку підготуйте серію зображень творів образотворчого мистецтва (6—12), обміняйтеся з іншими групами. Завданням кожного учасника групи є назвати, до якого виду образотворчого мистецтва належить певне зображення.
Розуміння ролі засобів виразності кожного з видів мистецтва значно розширює твої можливості у творчості. 
Художній образ із крилами
Друже / подруго, коли ти чуєш слово «свято», то у твоїй уяві постає низка предметів і явищ, відповідних емоцій і почуттів. У такий спосіб людина створює образ того, про що згадує чи уявляє. А якщо спогади пов’язані з мистецтвом, то вони викликають у тебе художній образ.
Художній образ у музиці виражає ставлення людини до світу, природи та інших людей через елементи музичної мови. Музичні образи часто називають чуттєвими, тобто такими, що пов’язані з емоціями, настроєм. Вони народжуються у вокальній та інструментальній музиці.
Вокальною називають музику, призначену для співу.
Вона може виконуватися з акомпанементом (музичним супроводом) або без нього.
Інструментальною називають музику для виконання на музичних інструментах.
Уяви себе композитором / композиторкою, який / яка прагне створити образ журавля. Які асоціації ця пташка викликає в тебе? Якою буде музична мова твого твору?
Мелодія: схвильована, стримана, задумлива, урочиста, стрибкоподібна, плавна, маршова, лірична, пісенна, мужня, бойова, хвилеподібна, висхідна, низхідна, скорботна.
Ритм: чіткий, сталий, настійливий, рвучкий, поважний, спокійний, рівномірний, танцювальний.
Темп: повільний, помірний, швидкий.
Метр: дводольний, тридольний, чотиридольний. 
 
###035###
 
В Україні образ журавля асоціюється з «вісником весни», символом любові до Батьківщини. Багато народних та авторських творів присвячено цьому птахові. Серед них пісня «Чуєш, брате мій» братів Лепких, яку вважають народною. Майже сторіччя вона була забороненою на території України як символ української еміграції (переселення за межі країни).  
У світі інструментальної музики теж можна зустріти образи птахів. Французький композитор XVIII століття ЛуїКлод Дакен написав твір для клавесину «Зозуля», в якому використав прийом імітації (наслідування). 
Мистецтво – це вища форма пізнання світу за законами краси.
Воно відображає дійсність у вигляді художніх образів на площині та в просторі, а також втілює образи, що є наслідком людської фантазії. У мистецтві є певні усталені художні образи (образи матері, дитинства, самотності, війни тощо). Особливе місце серед них посідає образ птаха. 
Білий голуб, який повернувся з гілкою оливи в дзьобі, символізує мир; ворон часто подається як посланець мороку. Нічні птахи, сови – символ мудрості та інтуїції.
У міфології багатьох народів птахи постають творцями всесвіту. Птахи символізують повітряну стихію, а повітря, як відомо, легке й може проникати всюди. Вони сполучають світ земний і небесний, можуть володіти таємницями чарівного зілля, живої і мертвої води, знати напрямок грозових і градових хмар. 
Тож не дивно, що їх зображення можуть бути чарівними чи фантастичними. 
Сьогодні ти створиш образ птаха за допомогою пластиліну. Краща подруга митця чи мисткині - пані Спостережливість учить уважно досліджувати форму та особливості будови предмета зображення. Переглянь запропоновані зразки робіт, порівняй форму, розміри та співвідношення частин тіла в них. Накладай пласти відповідної форми та кольору послідовно, згідно з обраним зразком. Стеками додай фактурні лінії. 
Кожен вид мистецтва володіє особливими засобами створення художнього образу. Звук – це музика, слово – література, колір – живопис, форма та простір – архітектура. Але є серед них мистецтва, які відображають дійсність завдяки взаємодії з іншими видами. Наприклад, театр поєднує в собі, крім сценічної дії, ще літературу, музику, живопис, хореографію.
Цирк, театр, кіно називають синтетичними видами мистецтв, такими, що поєднують у собі інші.
Цирки існували ще з часів давніх римлян. Цей яскравий вид мистецтва поєднує в собі багато складників: літературу (сценарій, тексти пісень), пластику, танець, живопис (декорації), архітектуру (особливий тип споруди) та, звичайно, музику!
Найбільш поширеним типом циркової музики є цирковий марш. Він характеризується швидким темпом і мелодіями, що містять ефектні риси, такі як стрибки, пробіжки та фанфари. Марші мали різне призначення протягом циркової програми. Їх використовували для парадних входів і виходів, увертюр і фіналів, актів з участю диких тварин або виступів сміливців.
Одним із найвідоміших циркових маршів став марш Юліуса Фучика «Вхід гладіаторів». 
 
###036###
 
Зустріч мистецтв
Тобі відомо, що мистецтво виявляє себе через художні образи. Роздивися твори живопису й визнач, у якому з них створено образ природи / війни / самотності / материнства. Аргументуй свою думку.
Завдяки яскравим художнім образам важливе місце в нашому житті посіли театр, балет, кіно та цирк. Ти вже знаєш, що вони належать до синтетичних мистецтв – таких видів художньої творчості, які є органічним поєднанням різних видів мистецтв.
Зокрема, театр об’єднує літературу, акторське мистецтво, живопис, музику, декоративно-ужиткове мистецтво.
Балет, який використовує природну пластику людського тіла, поєднує в собі танець, музику, живопис, скульптуру. Згадай деякі з найвідоміших образів балету та кіно. Назви́ свої. 
Серед популярних циркових жанрів є жонглювання, акробатика та еквілібристика. Знайди відповідні зображення. 
Цирк має давню та цікаву історію. Вже у V—VIIІ століттях до н. е. в Китаї існував цирк, де глядачі  насолоджувались акробатикою, фехтуванням на мечах і списах, шпагоковтанням і боротьбою. У Давньому Римі в цирку представляли кінські перегони та їзду на колісницях.
Цирк сучасного типу вперше з’явився лише в кінці XVIII століття в Парижі. Тут давали вистави, що складалися з різних вправ на конях і акробатичних номерів. Пізніше в програму було введено ще й пантоміму та боротьбу диких звірів. Із Парижа циркові вистави незабаром поширилися по всій Європі.
Дізнайся більше за QR-кодом про цирк в Україні. Відвідай сьогодні цирк у своїй уяві, але не просто як глядач, а як майстер / майстриня графіки. За допомогою олівця, гелевої ручки чи фломастера виконай графічне зображення циркових акторів, дресированих тварин чи типових атрибутів. 
Мамині колискові. Їхні наспіви вважають першими музичними враженнями для немовляти. Слова й мелодії цих дивовижно теплих і ніжних пісень дійшли з глибин часів до нинішніх днів. Ці пісні часто виступали в ролі замовлянь, оскільки за допомогою слова, наспіву мати хотіла не лише приспати дитину, але й захистити її, відвернути злі сили.
Чи знаєш ти колискові, які співають немовлятам? Розглянь картину, продумай музичний образ до неї. Які засоби музичної виразності використаєш для цього образу?
Колискові передавали з покоління в покоління. Багато зразків збереглось у фольклорі різних народів. У них простежуються образи, які допомагають зрозуміти побут і звичаї. Цікавим є той факт, що колискові завжди звучать рідною мовою. Але кожна колискова створена для присипляння немовляти, тому визначальною в ній є музична мова: проста мелодія з інтонацією погойдування, мінорний лад, рівний ритм, помірний темп, жіночий голос тощо.
Образи в колискових світу дуже різні. Тут ти можеш зустріти Кота-воркота, Маленького горобчика, Лиса, Вовчика. В основі пісні можуть лежати побутові та казкові сюжети.
В українському фольклорі дослідники вивчили до півмільйона зразків колискових. Основні персонажі – сон, дрімота, кіт, голуби, які дбають про дитину, її сон та спокій, годують її. Майже в усіх колисанках, незалежно від змісту, є заспіви та приспіви: «люлі», «люлесі», «люлечки», «а-а-а» та інші. Одним із таких прикладів є колискова «Котику сіренький», яку записав український фольклорист Климент Квітка з голосу видатної української поетеси Лесі Українки 
 
###037###
 
Українські композитори та аматори часто звертаються до народної пісні у своїй творчості. Обробка – це видозмінення музичного твору шляхом спеціальних музичних прийомів. Автор зберігає основну мелодію, але вкладає нове бачення завдяки засобам музичної виразності.  
Який настрій викликає колискова? Які засоби музичної виразності використала композиторка? Чим відрізняється обробка від оригіналу?  Чи потрібно дитині співати колискові пісні? У чому сила краса колискової пісні? 
У кожного з нас є душевні, особливі спогади, що змушують щасливо усміхатись. І більшість із них – про дитинство. Друзі, бабусині пиріжки, улюблені мультики…
Так, це теж мистецтво!
Анімація (мультиплікація) – вид кіномистецтва, твори якого створюють методом покадрової зйомки послідовних фаз руху мальованих або об’ємних картинок.
Особливої популярності в останні роки набули аніме – анімаційні фільми, що екранізують японські комікси-манґи. Вони орієнтуються головним чином на підлітків та відрізняються характерною манерою зображення персонажів. Вагому роль у розкритті образів анімаційних фільмів відіграє музичний супровід. 
За що ми любимо мультфільми? За те, що проживаємо
з їх героями їхні життя, бачимо, як вони змінюються,
співчуваємо та підтримуємо їх – а отже, змінюємося самі!
У кожного покоління свої герої, але незмінними залишаються чесність, кмітливість, доброта і сміливість.
Жіночі образи в анімації теж зазнали суттєвих змін.
Від наївних і безпорадних Білосніжки та Попелюшки до рішучих і незалежних Рапунцель, Аріель та Моани – вони стали відображенням змін у ставленні до жінок у суспільстві загалом. 
Давай обговоримо: Який твій улюблений персонаж мультфільму? Які риси характеру в ньому або в ній тобі подобаються? Що тобі відомо про українських мультиплікаторів та їхні фільми?
«У місті Горішній Македонськ на березі Кришталевого моря щасливо мешкають слоуни. Вони носять білі панчохи, надягають капелюхи (навіть у ліжку), обожнюють какао, знаються на мистецтві та люблять зненацька приголомшити непростим питаннячком. 
З ними добре фантазувати, мріяти та сміятись, а їхня назва походить від слова «slow» – бо ці чудернацькі істоти нікуди не поспішають…»
Це не казка, а новий мультик від українських аніматорів «Слоуни». Ось у такому містечку відбуваються його події:
А ось модельні листи з розробки персонажів: Говоримо про анімацію – створюємо анімацію! Що потрібно, аби створити мультфільм? Правильно – уява, бажання та друзі. Вигадайте цікаву історію. Одні малюють містечко, інші – його мешканців. Проведіть конкурс на кращу розробку зображень. 
 
###038###
 
Діти в мистецтві
Український народ багатий на легенди. Одна з них розповідає про те, як Бог подарував Україні талант. І цим талантом була пісня.
«Узяла дівчина Україна дарунок i міцно притиснула його до серця. Поклонилася низенько Всевишньому та з ясним обличчям i вірою понесла пісню в народ». Дізнайся більше за QR-кодом.
Ще з давніх-давен українців супроводжувала пісня. Із народження родина виховувала свою малечу через спів. До сьогодні велику частину української народної творчості становить дитячий фольклор. Насамперед це ті пісні, розповіді, забавлянки та ігри, які складали дорослі для своїх нащадків. Саме з колискових та забавлянок починається виховання дитини та пізнання нею світу.
Які забавлянки ти знаєш? Чи вмієш грати в «Сороку-ворону» або «Ладки, ладусі»? Можливо, тобі відомі інші забавлянки?
Забавлянки – це короткі пісеньки чи віршики жартівливого, грайливого характеру. Вони супроводжуються різними рухами та жестами, що допомагає фізично зміцнювати дитину та створює бадьорий настрій.
Ритмічна гра. Об’єднайтесь у дві групи. Одна група ритмічно прошіптуватиме склад «Чук», а друга промовлятиме слово «забавлянки». Виконайте це завдання в різних темпах.
Інтонація – єдність звуку та змісту. Музична інтонація – втілення художнього образу в музичних звуках. У музиці вона опирається на музичну мову та засоби виразності. Музичні інтонації бувають танцювальні та маршові, ліричні та жартівливі, зображальні та виражальні. 
Виконай забавлянку «Кумо, кумо, що варила?»
Як рухається мелодія? Які музичні інтонації передає пісня? Це виражальні чи зображальні музичні інтонації?
Заклички – це короткі музично-поетичні твори, які пов’язані з давньою вірою в магічну силу природних явищ.
Їх промовляли чи проспівували для того, щоб вплинути на погоду чи довкілля.
Проспівай відому тобі закличку «Іди, іди, дощику» по нотах та зі словами. Додай до заклички рухи та ритмічний супровід. 
Ой, Шум ходить, по воді бродить,
А Шумиха рибу ловить.
Що наловила – все зварила,
В гості громаду запросила.
Громада чекає, а Шума немає.
Де же це він, справді, досі блукає?
Шум по дорозі зайця злякався,
Зайця злякався, в кропиву сховався.
В кропиву сховався, бороною вкрився,
Бороною вкрився, щоб не пожалився.
Цікаво дізнатися та послухати,
як українські автентичні пісні,
завдяки сучасному аранжуванню
(обробці), набувають нового оригінального звучання.
Спробуйте протанцювати хоровод
«Ой, нумо, нумо заплетемо Шума» під сучасну версію цієї пісні фолкгурту «Gо_A» «Шум». 
 
###039###
 
У різних куточках планети народжуються діти, в яких прагнення малювати є таким же сильним, як потреба у свіжому повітрі. Вони вже здобули славу і своїм прикладом доводять, що у світі успішних митців немає обмежень за віком.
Багато відомих митців і мисткинь починали малювати в ранньому віці. Не всі вони мали потужну підтримку від батьків чи сприятливі умови для розвитку, проте талант і наполегливість допомогли їм здолати всі перешкоди.
Давай обговоримо: Які переваги і недоліки, на твою думку, існують у ранньому успіху? Чому не всім маленьким геніям удається в майбутньому досягнути висот майстерності? Що ти знаєш про творчий шлях та історію становлення знаних митців твого краю?
З чого почати? З основного та найголовнішого – з лінії. Пляма, штрих, крапка, лінія – це виражальні засоби графіки – виду образотворчого мистецтва, який виявляє себе через лінію, контраст чорного і білого та характеризується меншим, порівняно із живописом, використанням кольору. 
Різновиди графіки за призначенням
Станкова — це оригінальний авторський твір
Книжкова,  газетно-журнальна — ілюстрації, карикатури
Прикладна — листівки, марки, гроші, рекламна продукція
Її величність Графіка дарує тобі цікаву ідею – в основу майбутнього рисунка поклади силует тварини або інше зображення, а решту площини заповни лініями різного типу, крапками, плямами та графічними зображеннями.  Скористайся олівцем, гелевою ручкою чи фломастером. 
У народі кажуть: душа співає. Дослідники виявили, що коли людина співає, в її мозку виробляються особливі хімічні сполуки, завдяки яким вона відчуває спокій і радість. Правильний спів – це правильне дихання, яке є невід’ємною частиною всіх оздоровчих систем. Але колективний спів має подвійну силу. Він впливає на кожного учасника та виховує його.
Пригадай правила правильного співу. Чи потрібно розспівуватися? Як поводитися в хорі?
Хор – це колектив співаків, які разом виконують вокальну музику. Хоровий спів буває одноголосий і багатоголосий, із музичним супроводом або без нього (а капела). Керує хором диригент або хормейстер.
Український хоровий спів – це перлина нашої національної музичної культури, де розкривається душа співучого й талановитого українського народу. Милозвучність народної пісні, традиції хорового виконавства сприяли розвитку хорової обробки народної пісні. 
Одним із кращих авторів хорових обробок був Микола Леонтович – композитор, педагог, хормейстер, збирач фольклору. Він – автор відомої у світі хорової обробки щедрівки «Щедрик».
Яскраві та багатогранні обробки Миколи Леонтовича справедливо відносять до хорової мініатюри – невеликих за обсягом хорових творів, призначених для виконання чотириголосим хором а капела. На відміну від хорової пісні, у мініатюрі розвинене багатоголосся і є елементи поліфонії (почергового викладення теми в різних голосах). Тому Леонтовича називають Бахом хорової музики. Серед робіт великого композитора унікальна хорова мініатюра – обробка народної пісні «Дударик». 
 
###040###
 
Усе почалося з погляду
Зупинитися, побачити і здивуватися! Усіх творчих людей об’єднує здатність помічати незвичайне та прекрасне. Погляд митця шукає натхнення, а погляд глядача на твір – відповідей на одвічні питання, естетичної насолоди та поживи для роздумів.
Давай подивимося поглядом зацікавленого глядача на відомий твір.  
До якого виду мистецтва належить твір? Хто зображений на картині? Що, на твою думку, відчував митець у процесі створення полотна? Які емоції в героїв?
Яскравий слід в історії мистецтва залишали ті, хто наважувався сміливо шукати власні техніки та способи самовираження. Вони не завжди відразу знаходили підтримку у глядачів, проте їхня наполегливість і щирість із часом викликали захоплення та відгук. Часто їхня творчість має потужний вплив на становлення молодих художників.
Одним із таких сміливців був Кіт Гарінг, американський художник, фотограф, громадський діяч, що створив серію робіт із динамічними стилізованими фігурками. Деякі його твори нагадують зображення древніх індіанців мая та інків. Яскраві кольори, виразний контур та активні персонажі створюють позитивну атмосферу радості та єднання. Його надихало вуличне мистецтво графіті та комікси. 
Нестандартне бачення культурної спадщини України запропонувала українська мисткиня Оксана Мась, яка створює масштабні зображення. Її «Погляд у вічність» – мозаїка Оранти з писанок – експонувався в Софії Київській у 2010 році. 
Творчість Піта Мондріана, який зміг закохати світ у п’ять кольорів, знаходить своє продовження у творах дизайнерів. Попри те, що ним було створено багато різнопланових картин, найчастіше його ім’я асоціюється з абстрактними геометричними зображеннями.
Скористайтеся кольоровим папером, клеєм, чорним маркером і створіть аплікацію в стилі Піта Мондріана та Кіта Гарінга. Безтурботні фігурки на ній будуть сміливо виходити за межі кольорових прямокутників та квадратів. Обговоріть ідеї та додайте власні елементи.
Музика здатна висловити будьякі емоції. Вона може захопити, надихнути, заспокоїти або ж, навпаки, збадьорити. Насправді, окрім емоцій, музика неабияк розвиває всі фізіологічні можливості людини: слух, моторику, почуття ритму, а також допомагає налагоджувати стосунки між людьми, наприклад, коли граєш в оркестрі, танцюєш чи співаєш у хорі. А ще музика здатна залишати спогади на все життя. 
Цікаво, а які спогади залишили тобі наші уроки?
Зверни увагу! Усі завдання позначені певним кольором, який вказує на рівень складності. Ти зустрічався / зустрічалася з цією інформацією на початку підручника.
Обери завдання для себе. Успіхів! 
 
###041###
 
Лист із минулого
На острові дівчатка натрапили на скриньку, у якій лежав портрет красивої жінки і лист, написаний французькою мовою.
— От бачиш! — ущипливо завважила Рено. — А ти все твердила: «Не може цього бути! Які там пригоди!» От і маєш.
Рено втупилася в папірець. І почала повільно читати…
«Ось уже майже десять років ми живемо на цьому забутому Богом та людьми острові. Ось уже майже десять років ми помираємо повільною смертю на самоті, відрізані від світу та рідної землі. Сьогодні настав час залишити це послання в невідомість. У ніч із 28 на 29 вересня року 1700-го від Різдва Христового злою долею під час жахливого шторму ми були викинуті на ці береги.
Нас було двоє: я — Франсуа Андре, боцман торговельного судна «Мати Марія», та матрос — Сем Бенц.
Бідака Сем загинув під час обвалу. Й ось уже більше року, як я залишився. Тепер помираю і я.
Тепер ніч. Тьмяний самотній місяць дивиться на мене. На ранок ми обоє згаснемо… Я так вирішив. Але перед тим, як піти з життя, я хочу звернутися до тих, хто коли-небудь ступить на цю землю.
Панове! 
Ви прибули туди, де впродовж багатьох років я мучився від голоду та спеки, де я молився й сподівався на диво. Отже, прошу вас віддати належне нещасному та самотньому відлюднику: поховайте моє тіло за християнським звичаєм. Ви знайдете мене на південному боці від Великого Пагорба — там, де я побудував свою хижу.
І ще одне прохання! Прошу сповістити про мене за цією адресою: Франція. Провінція Бретонь. Селище Сен-Мало.
Таверна «Золота устриця». Марі Андре.
Перекажіть їй, що до останнього вдиху я думав про неї, в кожній молитві вимовляв її ім’я…
Але це не все. 
Закінчуючи свої дні й не сподіваючись повернутися, маю відкрити таємницю, яку беріг багато років. І через яку почуваюся винним перед коханою дружиною та братом. Тому все, що напишу, прошу вас донести до їхніх вух, і нехай Господь мене простить…
Отже, нас у родині було двоє — я і мій брат Бартолом’ю. Доля схотіла, щоб ми закохалися в одну дівчину. Я був старший і дужчий. До того ж, більшу частину спадку батько заповів мені. Але Марі любила Бартолом’ю. І збиралася заміж за нього. Я не міг цього стерпіти! Я обдурив їх. Одного разу вночі я викликав на побачення нашу служницю, переодягнуту в сукню Марі. А братові наказав спостерігати за нами у вікно. Від горя він утік із дому й подався в моряки.
Його доля мені не відома, але гадаю, він загинув… Марі народила хлопчика. Щоб урятувати її від бідності й
ганьби, я запропонував їй руку й серце. І ростив маленького Альберта, як власного сина. 
Я розумію, що вчинив злочин, обдуривши брата. Він так і не дізнався, що в нього народився малюк.
Отже, панове!
Благаю, оприлюдніть цю сумну історію. Можливо, мій брат Бартолом’ю Андре ще живий і не знає, що у Бретоні на нього чекають дружина та син. А мені вже немає на що сподіватися. І тому я прошу вибачення в тих, кого скривдив у цьому житті. Нехай здійсниться правосуддя Боже!
Амінь».
 
###042###
 
 Наступного ранку Клава й Рено побачили човен, який пристав до берега. З нього вийшли моряки, троє з яких були
зв’язані. З-поміж них дівчата помітили хлопчика. Він скористався моментом, коли за ним не стежили, й утік. З одягу й мови прибулих подруги здогадалися, що вони дивовижним чином потрапили у XVIII століття, а перед ними — французькі пірати.
Клава й Рено знайшли хлопчика. Його звали Альберт. Він їм розповів, що на кораблі стався бунт проти капітана. Четверо моряків, яких очолив матрос на прізвисько Криве Око, вирішили стати піратами. Трьох незгодних членів команди, серед яких був і він, вирішили вбити.
Клава та Криве Око одночасно глянули в той бік, куди було націлено рушниці та пістолі розбійників.
Від лісу відділилися дві фігурки. Клава одразу впізнала Рено та Альберта.
Вони йшли, тримаючи в руках довгу палицю, до якої було прив’язано щось біле… Білий прапор… Клава придивилася уважніше й зрозуміла, що то біла сорочка, яку вони з Рено знайшли у скриньці загиблого моряка.
— Ватажку, — скрикнув Боб-Нахаба, — утікачі йдуть здаватися!
Клава знала, що всі, хто хоче здатися в полон, виступають під білим прапором. «Отже, Рено та Альберт не вигадали нічого кращого за цей відчайдушний крок…» — подумала Клава. І дуже засмутилася. Надія на винахідливість завжди відважної Рено виявилася марною.
До того ж вона помітила в руках подруги скриньку. «Навіщо вони викопали її? — подумала Клава. — Невже вони вважають, що, побачивши цей жалюгідний скарб, пірати згодяться виміняти нас на… якийсь там портрет і шкіряний мішечок зі старими іржавими ножами?!»
Діти наближалися до насуплених розбійників. Біла сорочка тріпотіла на морському вітерці й розмахувала рукавами, немов була живою.
Дійшовши до табору, Рено та Альберт гордо зупинилися перед дулами рушниць.
— Ми прийшли не здаватися! — голосно сказала Рено. — А ця сорочка… тобто цей білий прапор — знак свободи та морської гідності!
— Припини балачки, нахабний хлопчиську! Наш прапор — чорний, символ справжніх морських вовків! — грубо відповів їй Скалозубий. — Ви полонені. Ватажку, дозвольте мені взяти їх під варту?!
— Ні! — заперечив Альберт. — Ми — парламентарі! І ви маєте нас вислухати!
— Стривай, Скалозубий, — зупинив його Криве Око. — Нехай скажуть те, що хочуть. Якщо вони назвалися парламентарями, це означає, що на острові є ще хтось, крім них.
Хто вас послав? — звернувся він до Рено.
— Нас послав славний моряк, господар та довічний заручник цього острова на ім’я Франсуа Андре, — хвилюючись,
повідомила Рено. — У нас є від нього важливе звернення!
Ось воно…
Альберт дістав із кишені листа. Зробив кілька кроків, наблизився до Кривого Ока й уважно подивився йому в очі…
Тепер, коли обличчя ватажка не закривала чорна пов’язка, можна було побачити, що в обох — старшого та молодшого — однакові сині очі..
Найдорожчий скарб Безіменного острова Криве Око взяв листа й розгорнув його. Ще не почавши читати, він розгублено пробурмотів:
— Це… це… почерк мого брата! Його справді звали Франсуа Андре… Рено підморгнула Клаві, яку все ще охороняв ДжонПострибайчик.
Читаючи листа, Криве Око почав мимоволі віддалятися від групи піратів, йому захотілося побути самому. Він сів на великий камінь і глибше поринув у читання. Тривожні довгі хвилини перетекли в цілу годину. Але ніхто не посмів порушити мовчання. Усі затамували віддих і уважно стежили за ватажком. А той уже вдесяте перечитував листа…
 
###043###
 
Пушинка сказала:
— Ви зауважили, що наша господиня зварила собі кашу на воді? Не на молоці, а на воді.
— То й що?
— Ми її об’їдаємо.
— Спокуха! — озвався Кутузов. — Вона, мабуть, молока не любить. Або має на нього алергію.
— Не думаю, — засумнівалася Пушинка. — Ой, не думаю.
Якщо завтра випогодиться, треба дякувати і валити на вулицю. Кутузов не бажав цього обговорювати.
— Не жени хвилю. Поки нас не випхають, нікуди не підемо. Нам і тут непогано.
— Та й куди ми, такі чисті, підемо? — озвалася Баронеса, їй тут теж дуже подобалося. Вона перевернулася на другий бік і позіхнула.
— Авжеж, Баронесо, — одна з жоржинок підвела голову, — ти так кажеш, бо до тебе тут особливе ставлення. Спиш
на шовковій подушці або ж на клавіатурі від комп’ютера.
Породиста кішка, одне слово. Улюблениця господині… Бракує лише кількох крапель лимона для повного щастя. Баронеса ліниво підвелася і вигнула спину.
— Ну вибачте. Прохопилося.
Це з минулого життя. Так, згадалося…
— Ще б пак!
— Авжеж, породиста, — Баронеса знову вляглася. — То й що з того? Хіба це великий недолік? Чи значна перевага? У найважливіші моменти це зазвичай нічого не значить. Анічогісінько. От послухайте. Одного дня, дуже схожого на сьогоднішній, у дощ, вітер, у страшну негоду, підвальні коти надибали на вулиці брудну хвору кішку. Худу, мов тріска. Це була я. Їм навіть на думку не спало, що я породиста. Подумали, що облізла здихля. Затягли до себе у підвал, поклали на теплу трубу, принесли води… Навіть пригостили залишками паштету, такого смачного печінкового паштету з бляшанки. Звідки він у них узявся, гадки не маю.
— Кутузов із підвіконня поцупив, — озвався Голота.
— Шото не пам’ятаю, — рипнув Кутузов.
— А Голота мене вилікував, — вела далі Баронеса, — приволік звідкись жмутик гіркої трави і змусив прожувати. Я
вижила. А коли одужала, Голота сказав: не така ти вже й сіра. Я тоді вигадала, що в мене колір «попелу троянди».
Насправді знала, що я рожева. Така, як зараз. Тому хочу ще трошки тут побути. Нас ніхто поки що не жене, то куди спішити?
Коти мовчали, і це було схвальне мовчання: справді, ніхто нікуди не поспішав.
— А мені моя господиня ніколи не казала «киць-киць», — подав раптом голос Ля Сосис.
— А як вона тебе кликала? — зацікавилося допитливе кошеня.
— Мсьє Ля СосИс! — казала. Саме з таким наголосом.
«Прошу, — казала, — обідати. Ваша сосиска парує на тарілці».
— Та йди! — підхопився Кутузов. — Справді? Я теж якось намагався пристати до однієї… З вигляду начебто вихована людина. А до мене зверталася лише так: «Гей ти, халамиднику!» Мишей їй не було кому ловити. Сам від неї пішов. Я Кутузов, а не халамидник.
— Ми теж колись жили у квартирі, — зітхнула одна з жоржинок, Колетта. — Наша господиня нас так любила… Усіх вісьмох — Іветту, Лізетту, Мюзетту, Жанетту, Жоржетту, Кларетту… І мене з Марієттою. Вона весь час наспівувала пісеньку про нас. Але одного разу поїхала в Італію, справді в Італію, я не брешу. Казала, ненадовго. А нас передала товаришці. Тимчасово. Але ми втекли, вирішили чекати на господиню вдома. У квартиру потрапити не змогли, сховалися під балконом. Потім у тій квартирі оселилися інші люди… А господині досі нема та й нема… Що вона так довго робить у тій Італії?
 
###044###
 
— Що відчуває кіт, почувши таке про свої вуса? — уголос розмірковував Коментатор — Чорний кіт, відходячи вбік. — Відверто кажучи, певне розчарування… Але ця стороння оцінка не вплине на моє ставлення до власних вусів. Загалом їх чотирнадцять! І кожен мені потрібен. Я залишаюся при своїй думці, і вона краща за оцінку журі. А змагання тим часом тривають. Ми бачимо, як лічильна комісія міряє вуса тепер уже одне в одного, і жоден із них — кхе-кхе — не потрапляє у фінал… Хто ж виходить на фінішну пряму? Хто ці вусатики?
Авжеж, це Голота. Хто другий? Кутузов. Третій? Це Рудий! Ви теж здивовані? Ніхто ніколи не помічав його вусів. Може, тому, що вони руді? Варто придивлятися одне до одного уважніше, щоб не пропустити чогось важливого… Отже, у Рудого теж довгі вуса, тож у фіналі — троє. Починається повторне вимірювання! Зараз ми дізнаємось ім’я переможця. У трійці фіналістів визначиться лідер. Отже… Терпіння… Хто здобуде титул «Вуса сезону»? Хто? Що? Що сталося?
Ви теж це бачите? Штовханина й шарпанина, крик і ґвалт. Кутузов із Голотою не поділили першості. Здається, зараз тут буде бійка. Альбінос щойно виголосив, що в усіх трьох котів вуса однакової довжини! У жодного вони ні на міліметр не переважають! І це спричинило до вибуху незгоди. Варіант «перемогла дружба» Кутузова з Голотою не влаштовує. Ви чуєте ці крики? «Прикуси язика! Я тобі твої вуса розтягну й зав’яжу на потилиці!!!»— «Все! Тобі гаплик! Карочі, вкорочу тобі вуса, щоб не пхав їх куди не слід!!!» Сварка у фіналі змагань! Між потенційними переможцями! Який скандал! Зараз цих двох учасників буде дискваліфіковано. Їх знімуть зі змагань. І перемога… дістається… Рудому! Цілком слушно, як на мене. Але що це? Кутузов із Голотою об’єднуються, стають плечем до плеча і сунуть у наступ. Вони знову разом. Ви чуєте їхні вигуки? «Чому перемога Рудому? Зараз ми перевіримо його вуса на міцність!»
У помешканні здійнявся несамовитий галас! Уже й не чути Коментатора — Чорного кота.
— Перемогу Рудому! — волають коти. — Перемогу Рудому!
Але Кутузов із Голотою проти.
— Ми проти! — шкіряться обидва і лаються на всі заставки.
— Ви що, проти всіх? — кричать їм коти.
— Гей ви, противсіхи! — гукає з-під самої стелі оскаженілий Ковбасюк. Він розгойдується на люстрі. Скориставшись із цього шарварку, Ковбасюк знайшов ліки пані Крепової — пляшечку із залишками валеріанки — спорожнив її і втратив контроль над собою. Здавалося, наче по Ковбасюку пустили електричний струм. У нього навіть шерсть стала дибки. Кіт видерся шторою вгору мало не до стелі, перестрибнув на люстру і, розхитуючись на скляному ріжку, несамовито заволав:
— Поковбасьмося!!! Бо ніц із того конкурсу не буде! 
 
###045###
 
Наступного дня репетиція тривала до обіду. У перервах Пушинка допомагала вісьмом кішечкам поставити танець «Жоржинка розкривається назустріч сонцю». Вони самі вигадали цю романтичну назву, і загальний малюнок танцю теж придумали самі. Та без постановника неможливо було впоратися. Четверо кішечок у внутрішньому колі, четверо — у зовнішньому. Внутрішнє коло виходить назовні, зовнішнє не опиняється всередині, аж поки врешті-решт утворюється ясно-кремова квітка, поцяткована шоколадними плямками.
Вісім зведених докупи хвостів увиразнюють ефект пелюсток, що тягнуться до сонця.
— Що ти вчора ввечері робив у ванній? — допитувався Рудий у Сірого.
— Згодом побачиш, — була відповідь.
— Коли згодом?
— Незабаром, — і більше ані пари з вуст. 
Лише під вечір Стас заїхав по котів і тітоньку. Пані Стася страшенно хотіла побачити котячу програму. Вона сиділа біля водія з кошиком на колінах і урочистою усмішкою на вустах. Булочки з кремом сьогодні вдалися на славу. Тітонька згорала від нетерпіння узріти реакцію глядачів на її котів.
А також — на її булочки з кремом.
Стас не замовкав. Говорив про підібрану музику, про сюрприз номер один і про сюрприз — тут він підморгнув Сірому — номер два. Всі здивувалися: тихий і непомітний Сірий уже встиг разом зі Стасом приготувати якийсь сюрприз…
А Стас провадив далі: розповідав про численні дзвінки до кав’ярні від охочих подивитися на котячий концерт.
— Уявляєте, — піднесено повторював він, — усі цікавляться, о котрій виступатимуть коти?! Ти-тири-ти!
Хлопець перебував у пречудовому настрої. Натомість артисти були принишклі й мовчазні як ніколи. Навіть Коментатор — Чорний кіт і Ковбасюк протягом усієї дороги не видали ні звуку.
А публіка вже чекала. Жодного вільного місця за столиками. Вчорашні хлопець із дівчиною теж були тут разом зі своїми друзями-велосипедистами. Вони зустріли котячий танцювальний колектив вітальним свистом та скинутими догори пальцями, складеними знаком V — перемога! Ви молодці! Все буде класно!
36 і 6 котів» — і котячі мармизи навколо літер та цифр. От навіщо Стас фотографував їх учора. Швидко впорався.
— Коли стемніє, вона ще й світитиметься, — піднесено повідомив він.
Поки публіка замовляла свіжі булочки, у сховку за шинквасом тривали останні приготування.
— Як настрій? — удавано бадьоро запитав Кутузов.
— Усе буде мринь-бринь! — підхопив Голота, проте не надто переконливо. — А що це в тебе до лапи причепилося?
Побачив у Білого-Альбіноса якусь смужку під коліном — стрічку чи тасьму.
— Щоб не плутати, де лівий бік, а де правий,— буркнув той.
— Правильно, — підтримав Голота. — Тямущий кіт дасть собі раду за будь-якої ситуації.
— Але зараз мені здається, що я повний нездара, — приречено зронив Білий-Альбінос. — Може, виступите нині без мене? Га? Як на перший раз… Ніхто й не помітить.
 
###046###
 
Однією з найдавніших літературних та історичних пам’яток є літопис — запис подій за роками (літами) з метою зберегти пам’ять про найвизначніші події минулого для нащадків. Найдавніший літопис, що дійшов до наших днів, — «Повість минулих літ». Його уклав чернець Києво-Печерського монастиря Нестор.
Водночас у ньому, як і в інших літописах, зустрічаються елементи художньої творчості (перекази, бувальщини, оповіді, у яких реальність доповнена вигадкою), адже літописи створювали обдаровані, талановиті люди, імена яких часто невідомі.
Це розповіді про їхніх сучасників, які прославили рідний край відвагою, героїзмом, жертовністю і любов’ю до Батьківщини або ж майстерністю у будівництві, ремеслах, мистецтві. Такі тексти були дуже відомими, і часто їх переповідали письменники наступних епох, щоб ще раз нагадати співвітчизникам про славні сторінки історії.
Саме з такими оповіданнями ти познайомишся в цьому розділі.
Князь Володимир Великий увійшов в історію як хреститель Русі-України. Він був розбудовником держави, захисником руських земель.
Прочитай уривок із «Повісті минулих літ», у якому зображено епізод боротьби русичів із половцями. 
Було це дуже давно. Ще як на наші землі набігав дикий кочовий народ — печеніги.
Вони нищили й руйнували села та міста, а людей убивали або забирали у тяжку неволю.
А панував тоді в нашому славному золотоверхому Києві князь Володимир. У князя був син Михайлик. Молоденький ще був князенко Михайлик, семиліток, але що за дитина була! Який славний стрілець був із нього!
Було, ганяється конем (бо й на коні їздив, наче вродився на ньому), птаха на льоту з лука вцілить. Любив його батько і весь народ.
— Видно, що лицарська кров у нього, — говорили люди.
І сталося тоді, що печеніги великою силою посунули на Вкраїну, підійшли під самісінький Київ і облягли його з усіх боків, як чорна хмара. Добуваються до Києва, б’ють таранами в мури. Ось-ось, думають, буде Київ наш. Та де там, мури стоять, як стояли, не подаються. Стріляють печеніги до міста, до киян, що стоять на мурах, та стріли не ранять киян, лише вертають і ранять самих печенігів. 
«Що б це таке було? — думають печеніги, дивуються. — Досі ще жодне місто, хоч би й як сильно укріплене, не встояло перед нашими таранами. А тут б’ємо в мури вже більше як тиждень, а мури нітрохи не подаються: стріляємо — наші стріли не ранять ворогів, лише вертають і нас іще ранять!»
Кличуть ворожбитів. Питають. А ворожбити кажуть: — Не здобути вам Києва ніколи! Там у князя Володимира є син — семиліток. Малий він іще, а вже великий і славний лицар із нього. Цей семиліток — душа народу, його сила. Щоби здобути місто, треба спершу забрати семилітка. Вбити його не можна, бо він — душа народу, а хіба ж можна душу, живу душу вбити? Можна її ув’язнити, поневолити темними силами, але вбити — ніколи…
— Що ж нам діяти? Радьте, кажіть!
— Є рада на це, — каже один ворожбит. — Пошліть до князя Володимира послів, нехай вам видасть князенка у заручники, а ви за те обіцяйте, буцімто відступите від облоги. 
— А вони видадуть?
— Видадуть, — каже ворожбит. — Ні князь, ні народ несвідомі. Заплатіть мені добре, а я нашлю в місто чорних духів, і вони вмовлять народ. І кияни, несвідомі, хто цей семиліток, видадуть його! Раді будуть ще, що так легко позбудуться облоги.
 
###047###
 
Тяжко журилися в цей день бояри, стоячи перед князем Володимиром. А він уже підписував грамоту про те, що згоджується видати злому дев’ятиголовому змієві свою доньку Гориславу-Людмилу. Бо спустошує змій усі землі довколишні, чорториї у Дніпрі своїм хвостом викручує, морить своєю отрутою людей. І погрожує знищити Київ, якщо князь не віддасть йому доньку.
Завтра, до сходу сонця, має піти княжа донька до змія на відкуп своєї землі.
Плаче в палатах княгиня Анна — мати князівни, але не може за доньку заступитися. 
А Горислава не плаче. Свою няню Євпраксію такими словами заспокоює:
— Чи ж гадаєш, няню-голубко, що змій за милосердя Боже дужчий?..
І одягається в дорогі одежі, як до шлюбу.
Біда на Київ прийшла, ще й на князя на Володимира.
Раннім ранком заплакали дзвони Десятинної церкви. А з княжих палат, пишних, мармурових, сумно, з плачами та жалібними співами проводжали кияни князівну.
Лише няні Євпраксії серед люду нема. Немає старенької і серед бояринь.
Стрімким спуском, що за княжим двором від хреста Апостола Андрія починається, квапиться Євпраксія на Боричів узвіз, до малої хатини, в якій живе на весь Київ славний Кирило Кожум’яка. На щастя, Кирило був удома — дванадцять шкур м’яв своїми сильними руками богатир. Як почув, що трапилося, — кинув шкури і пішов зі змієм битися. Ухопив жмут ременів і пішов на берег Дніпра. Висунув голови змій із води та й питає глузливо:
— Миритися чи битися?
Сам не ворушиться. Лише кінець хвоста, як кіт сердитий, звиває-скручує.
— Де вже з тобою, з поганцем, миритись? Битись іду! 
Але змій аж сичить від сміху.
— Лінощі розморили мене. Бач, день ясний який… Тільки лежати та грітися!
— Я тебе підведу!
— Чи ж подужаєш? Ліпші за тебе були…
Та як ухопив Кирило за шкуру лускату. Мне в руках ті шкури, як волові. Скочив змій. Спінив хвилі хвостом. Високим стовпом угору воду метнув. Усі дев’ять голів на Кирила намірює, вогнем дихає, отрутою кидає. Дмухнув раз на Кирила, вдруге — а богатир відхилив вогонь. Реве змій від люті й гніву. 
А з гори вже співи наближаються, — ведуть князівну.
Кирило сирицю вхопив, «у три ремені» міцно скручену.
Розмахнувся вільною рукою. І накинув на всі дев’ять голів. Та й затягнув петлю. Аж гад очі вирячив. І впав у воду. Вихопив ніж Кожум’яка і зняв зі змія шкуру.
Підійшов тут князь Володимир із усім людом київським, дякує Кирилові й пропонує йому руку своєї доньки.
Низенько Кирило князеві вклоняється.
— Не карай, ясний князю, за слово зухвале! Але ж князівну ніяково мені за жінку мати!
Показує руки мозолясті:
— Де ж князівні таку руку подати! І з ганьби-упокорення смертю загинула б донька твоя, коли б довелося їй кулешу варити, мені одежу випрати…
— Не потребуватиме!— всміхається Володимир.— Віднинібо боярином ти станеш…
— Бояр маєш, княже, й без мене безліч! А Кирила Кожум’яку — одного. Ким був — тим лишуся, ясний володарю. Коли ж княжою ласкою слугу свого обдаруєш, прошу милості цієї: щоб оселя моя Кожум’яками прозивалася.
Щоб рід мій про те пам’ятав, з якого кореня вийшов… й чим лишиться навік — хоч би й як ласка княжа його обдаровувала.
 
###048###
 
Коли не було з нащада світу,
Радуйтесь! Ой, радуйтесь, люди, що вже світ народився!
Коли ще не було ні землі, ні неба,
А що тільки було та синєє море,
А посеред моря та зелений явір,
А на явороньку три синії птахи,
Три синії птахи та радоньку радять,
Та радоньку радять, як світ засновати.
Та й пірнули птахи в світові глибини,
Та й винесли птахи жовтий красен-камінь.
Стало з того камню та яснеє сонце.
Та й пірнули птахи в світові глибини,
Та й винесли птахи злоту павутинку,
Стала з павутинки ясна твердь небесна.
Ще пірнули птахи у світу глибини,
Та й винесли птахи синій срібен-камінь.
Став з того каменю блідесенький місяць.
Ще пірнули птахи у світу глибини,
Та й винесли птахи золотий пісочок.
Стали із пісочку дрібнії звіздочки.
Ще пірнули птахи у світу глибини,
Та й винесли птахи та темного мулу.
Стала з того мулу чорная землиця.
Та й зросли на землі жито і пшениця,
Жито, і пшениця, і всяка пашниця. 

Стоїть яворець тонкий, високий, —
Гей, дай Боже!
(Цей приспів потрібно повторювати
після кожного рядка.)
Тонкий, високий, в корінь глибокий.
А в коріненьку — чорні куноньки,
А в середині — ярі пчіленьки,
А на вершечку — сив соколенько.
Сив соколенько гнізденце он в’є.
Гнізденце он в’є, біл камінь бере,
Біл камінь бере, все на спід кладе,
В серединоньку цвіт-калиноньку,
Вершок виводить, сріблом, золотом.
Попід яворець здавна стеженька,
Над’їхав нею ґречний панонько,
Ґречний панонько чом Іванонько.
Під ним коничок темно-сивенький,
Темно-сивенький, барзо бутненький.
На тім конику — ґречний панонько,
Ґречний панонько чом Іванонько,
На нім — сукенки кармазинові,
На нім — чобітки сафіянові,
На тих чобітках — срібні підківки,
На нім — шапочка магеровая,
А за плечима — тугий лученько,
Тугий лученько, дрібні стрілоньки.
Ой верг він оком на зелен явір
Та й ізиздрів він сива сокола.
Взяв добувати дрібні стрілоньки,
Взяв наміряти з туга лученька:
— Чи під горленько, чи під криленько?
Сив соколонько рік йому словенько:
— Ой пане, пане, не стріляй мене,
Не стріляй мене, не рубай мене,
Стану я тобі а в вислуженьці.
Як ти поїдеш за тихий Дунай,
За тихий Дунай по ґречну панну, —
Твоїм боярам броди покажу,
Броди покажу, мости поставлю.
 Твою панночку сам перенесу,
Сам перенесу, вінка не зроню.
Тебе самого — на золотий міст,
На золотий міст, на срібну лавку.
За тим соколеньком будь же ми здоров,
Будь же ми здоров, ґречний панонько,
Ґречний панонько чом Іванонько.
Дай же ти Боже, а в поли полон.
А в поли — полон із усіх сторон,
Дрібні снопоньки, густі копоньки,
В оборі плідно, дома західно,
Дома західно та і радісно!
 
###049###
 
Ішов-ішов, коли дивиться — під кущем лицар якийсь дрібний-невеличкий спить, весь у пилюці. Біля нього — банка, у банці — якась дивна потворка плаває, на прив’язі коник недалеко пасеться. А на гілці торба висить і сама-собою плигає і теліпається. Третій Зайвий не знав же, що у ній Грець з Тим-Що-В-ДупліСидить вовтузяться. 
Третій Зайвий, звичайно, тим дивам подивувався, але що був хлопака обережний, вирішив лицаря не займати, а почекати, поки той сам прокинеться. А поки той прокинеться, вирішив трохи підкріпитися. Поки перекушував, лицар Горчик почав прокидатися — потягуватися, очі протирати.
Каже:
— Що це так цибулею смердить, аж в очі заходить?
Дивиться — якийсь хлопака недалеко сидить, сало жує.
— Ти хто?
— А ти хто?
— Я — лицар Горчик.
— А куди мандруєш?
— До князя Галицького на нараду.
— А можна мені з тобою?
— А чого ж — удвох воно веселіше. Тільки скажи, як тебе кличуть.
— Та Третім Зайвим.
— Будеш мені за банконосця.
— А що воно таке?
— Та ось тобі банка з Русалонькою — дивись, не розбий.
Рушили вони далі.
Давай лицар Горчик розпитувати Третього Зайвого про се та про те. А він усе-все знає: і хто на нараду приїде, і яка красуня за того, хто багатоголового Змія Горинича переможе, заміж вийде. Аж ТойЩо-В-Дуплі-Сидить з торби вухо виставив — теж слухає.
— А як ту красуню звати, знаєш? — питає лицар Горчик. 
— Звісно, знаю — Кароля! — каже Третій Зайвий.
Лицар Горчик тільки дивом дивується: що воно за красуня Кароля така?! І що там у неї такого красивого?!
Але про красуню Каролю я вам потім розповім, коли до неї черга дійде.
Подорожні у величезному чорному лісі натрапляють на хатинку Баби Яги, яка їх гостинно пригощає вечерею, проте насилає плем’я маленьких клонованих людожерчиків, щоб вони з’їли гостей. Той-Що-В-Дуплі-Сидить удруге рятує лицаря Горчика від загибелі. Баба Яга бере на виховання маленького людожерчика і перетворюється на маму Ягу, яка проводжає компанію в дорогу. Подорожні зустрічають на роздоріжжі камінь, на якому написано, що поворот направо небезпечний. Саме його вибирає лицар Горчик як шлях до нових подвигів і пригод. Товариство збоку обходить Блакитно-Помаранчеве королівство.
 
###050###
 
Буря перевалила за гори. У заростях шемрав густий дощ, скапував із ялинової стріхи крупними опаловими намистинами. Ситість і внутрішнє тепло принесли вмиротворення. Я подумав, що дві години тому ще не знав, де ми будемо спати і що їсти…
Втім спати не хотілося. Шкода було втрачати ці магічні, урочі, як сказав би він, години єднання з нічним Лісом. Приналежності до нього. Дорогою ми не встигли набрати води, бо «черпати з криниці не гідно після заходу сонця». Старий скрутив лопушину і запхав її під дашок — у дерев’яну коновочку зацямкотіла дощова вода.
— А ти? — обернувся до мене.
— Що я?
— За кого маєш себе ти?
Не запитав «хто ти є?», а — «за кого себе маєш?». Мабуть, це далеко не одне й те ж: бути кимось і здаватися кимось. І я без найменшого затаєння розповів йому все про себе. Потім ми мовчали. Кожен мовчав по-своєму. Здавалося, він задрімав. Та ні, раптом губи його здригнулися — і все тіло напружилось. Очі потемніли і звузились. Дослухався до чогось. Так же раптово роззувся, підвівся і вийшов надвір. Як був, без сорочки. Завмер із напіввідкритим ротом, ніби ловлячи краплі дощу. Відблиск вогню червоно миготів на його мокрій спині. Я почув, як кроків за двадцять щось лунко затріщало. Дід, задкуючи дрібними кроками, намацав у папороті голову зайця. Пожбурив її в ліс. І вигукнув навздогін густим, владним голосом: «На! Це твоє. І досить тобі!»
Світован повернувся до вогнища, погрів руки.
— Не бійся. Усе своїм рядом. Хаща живе законом подільності, і ми його не переступили. Будь спокійний, тут безпечно.
— Мені тут краще, ніж вдома, — промимрив я, бадьорячи себе.
— Де б ти не був, ти вдома. Тому що світ цей — для тебе.
Якщо прийматимеш його в себе таким, яким він є, світ ніколи не буде до тебе ворожим. Бо хіба чоловік хоче бути ворогом  сам собі? Аби душа твоя чиста, а постоли почистимо. Люди
ломляться кудись і за чимось. Де б загріти місце. Шукають себе і Бога для себе деінде, що добре там, де їх немає.
Обминаючи добра в родимих сторонах. Нехтуючи великим законом — законом присутності, який дає повсюдно добре
місце і добрий час.
— Що це за закон?
— Бути там, де знаходишся тепер. Не в минулому і не в майбутньому. Бути — значить не ділити цільність душі і повноту дня. Це істинне твоє благо. І воно завжди з тобою…
А те, що тобі здається, ніби ти втратив… Воно не було твоїм. Бо своє не можна втратити, хоч би й хотів… Учися жити в бджоли. Вона радіє кожній квітці і несе солодкий збір до громадської комори. І не переймається тим, хто ласуватиме її взятком, аби наїстися. Вона перше годує матку і трутнів, закладає золоті щільники, а тоді вже їсть сама. Мудра в радісному й некорисливому труді комашина. Можна людині весь розум з’їсти, а того, що знає мізерна комаха, й не зрозуміти… І не збагнути другого важного закону — закону потрібності. Цебто бути цінним для іншого. Роби найменше діло совісно. Бо його тобі доручив світ. І помагай досягти цього іншим. Лише тоді утверджується твоя цінність. І відкривається цінність для тебе іншої людини… 
Старий, загадково посміхаючись, зняв з бантини підсохлу шкуру і розпоров її кістяною скалкою. Тоді постелив
у глибині дупла на валик, збитий із сухої папороті. Кивнув на готове узголів’я.
— Лягай і спи ведмежим сном. Ведмеді не мають снів, бо нічого не бояться. І ти не бійся. Все буде гаразд. Бог намочив — Бог і висушить. Дякуймо Йому за те, що маємо, і Він дасть нам те, чого бракує.
Я слухав його, і мій горобиний мозочок завмирав. Дощ примовк, дим від ватерки хитнувся й завмер. Солодко потяглася в землі корінням тополя. Здавалося, що Бог і справді зовсім близько.
Сон обережно прийняв мене у свої обніми. Ведмежий сон — без картинок, без тривожних змагань зі світом і самим собою. Дерево м’якої сили стояло над нами в нічній варті.
 
###051###
 
Разом з пробудженням природи від зимового сну на нашій землі, в Україні, починається цикл народних весняних свят, пов’язаних зі стародавніми міфами та віруваннями, супроводжених піснями, іграми та хороводами. 
Народ наш у своїх казках створив чудовий образ весни— гарної молодої дівчини з вінком квітів на голові. Вона, ця дівчина-весна,— бажаний і довгожданий гість, її закликають дівчата піснями-веснянками, її зустрічають діти з дарами — солодким печивом у вигляді пташок, її уособлює найкраща з дівчат напередодні св. Юрія, Ляля або Леля, що одягає на себе білу вишиту сорочку, кладе на голову вінок з весняних квітів, оперізується зеленим поясом із трави і квітів і роздає дівчатам дари — вінки, що вістять весілля.
Народний образ весни — це образ краси, сили і надії. Головним святом весняного циклу є Великдень — найбільше християнське свято нашої Батьківщини, коли ми з глибокою вірою в серці висловлюємо слова: «Воскресне Україна!»
Хороводи дівчат, «вулиця» сільської молоді, забави дітей, зустріч птахів, що повертаються з вирію, травневі свята і, нарешті, «зільник» — чарівна казка нашої старовини. Все це — українська весна, голос предків наших, дорога поезія нашої Батьківщини. 
Наші предки, стародавні слов’яни, подібно до англосаксів, ділили рік на дві частини: зиму і літо або на зимове і літнє сонцестояння — Коляду і Купала. Ось чому в стародавніх народних казках із зимою бореться не весна, а літо — гарна молода дівчина. (…)
Закликання весни
Одним із найцікавіших звичаїв стародавніх слов’ян, а в першу чергу наших предків, є закликання весни. Народна
уява створила поетичний образ весни у вигляді дівчини-паняночки, що «десь у садочку шиє сорочку», а інколи і у вигляді молодиці, що вже має або повинна мати дочку: «Ой, весна, весна та весняночка, Ой, де ж твоя донька, та паняночка…» Вона, ця вродлива дівчина або молодиця, дуже багата, від неї люди сподіваються щедрих дарів, а тому й виглядають її рано-вранці, до схід сонця: вибігають на горби, стають на воротах, лізуть на дах комори чи клуні і запрошують, закликають її піснями: «Прийди, весно, прийди, / Прийди, прийди, красна, / Принеси нам збіжжя, / Принеси нам красок (квітів)».
Тут же допитуються і про дари:
Ой, весна красна, що нам винесла?
Ой, винесла тепло і доброє літечко!
Малим дітонькам побіганнячко,
Старим бабонькам посіданнячко,
Красним дівонькам на співаннячко,
А господарям на роботячко.
Або:
Принесла вам літечко
І зелене зіллячко:
Хрещатий барвінок,
Запашний васильок…
 
###052###
 
КУЛЬТ СОНЦЯ
Навесні наші пращури передусім прославляли сонце як джерело життя. Вони виконували ритуальні дії, щоб після зими воно швидше набирало сили. Первісно у весняних обрядах брали участь дівчата й діти, у пізніші часи до них долучилися й парубки. Молодь водила хороводи у формі кола, що символізувало обертання сонця, яке пробуджує й оновлює все живе.
Первісні люди також вважали, що життя вічне, що воно переходить з однієї форми в іншу. Наприклад, душа людини після смерті не зникає, а втілюється в дерево або квітку, а природа після зимової смерті знову оживає тощо. Це вірування відображене у весняному танці «Безконечник» (рухи танцівників у ньому нагадують цифру 8), що уособлює  вічне життя. Танці первісно виконували без музики, супроводжуючи рухи притупуваннями ногами або плесканням у долоні.
Під час зустрічі весни всі обряди виконували в певній послідовності. Вони мали магічне, таємниче значення. Один з них — закликання пташок, яких уважали вісниками весни. Щоб вони швидше прилетіли, дівчата випікали з тіста фігурки жайворонків, виносили їх у поле, на пагорб, підкидали до неба.
Усі ритуали, ігри, танці супроводжували співом веснянок — обрядових закличних пісень, які прославляють прихід весни. У Галичині їх називали гаївки, гагілки, на Поліссі — маївки, магівки, на Волині — рогульки.
Іван Гончар. Гаївка біля церкви. 1970-ті
Наші предки вірили, що слова наділені магічною силою і впливають на довкілля. Вони надають наснагу природі й людині. Тому піснями люди допомагали весні зміцніти, побороти зиму. Весняне обрядодійство піднесене, радісне, веселе. Позитивні емоції сотень людей у спільному виконанні підсилювалися й створювали ауру добра й благодаті в громаді.
У давні часи виконання танців, драматичних дій, пісень було єдиним дійством, що мало на меті прикликати весну, милість природи, щедрі врожаї, щастя людей.
КУЛЬТ ПОМЕРЛИХ
У давнину наші пращури вірили, що померлі родичі перебувають у раю-вирії. Вони є посередниками між світом живих і потойбічним світом, тому можуть випросити у вищих сил захист і підтримку для свого роду. Уважалося, що покійні також можуть із потойбіччя впливати на урожайність. На Великдень вони приходять на землю відсвяткувати Навський Великдень (від слова «нав», «нава» — загробний світ). Щоб їх задобрити, люди навесні поминали їхні душі, співали біля могил обрядові пісні, приносили до них їжу (яку ще називають тризною).
Цю традицію продовжило християнство. На наступний тиждень після Великодня люди й донині влаштовують Гробки, або Проводи, де поминальною молитвою та тризною вшановують померлих. На могили покійних родичів приносять пасочку, крашанки й солодощі.
 
###053###
 
НЕ ЗАБУВАЙ ПРО ДЖЕРЕЛО
Учитель питає:
— Бачите, діти, ось цей спалений сонцем пустир у долині?
— Бачимо, — відповідають діти.
— Тож послухайте бувальщину. Ось тут, на місці цього пустиря, багато років тому був глибокий ставок, аж до села, що розкинулося ген під горою. Можна було випливти човном на середину й веслувати аж до он тих дубів, їх тоді там багато було, а тепер три лишилося, та й ті всихають… На березі верби росли. У лісі водилися білки.
То старовинне козацьке село. Викопали тут ставок запорожці після битви під Жовтими Водами. І поселились на його березі. Та стали помічати, що ставок мулом заносить. Зійшлися селяни на раду й ухвалили: кожен, хто скупався в ставку, мусить набрати відро мулу й винести аж туди, за балку, й висипати в поле.
Люди й дотримувались цієї ухвали. Над ставом, на вербових кілках, висіли дерев’яні відра. Для дорослих чоловіків — великі, для жінок, підлітків — менші, для дітей — маленькі.
Тільки той, що був у матері на руках, не віддячував працею за радість і задоволення.
Ставок ставав чистіший і глибший. Та ось хтозна-звідки приїхала в село сім’я — батько, мати, четверо синів і дві дочки. Усіх їх прозвали Неприкаяними. Поселилися вони на околиці, недалеко від ставка. І дорослі, й діти з весни до осені купалися в ставку, а за відра й не бралися.
Спочатку люди якось не звертали на те уваги. А потім стали помічати, що чимало підлітків так само роблять: купаються, а мулу не виносять.
Старі люди бралися повчати молодь: «Що ж ви робите?» А підлітки їм: «Раз Неприкаяним можна, то й нам не гріх…»
Лихий призвід — людям заохота. Багато підлітків, а потім і дорослих стали приходити купатися після смеркання, щоб ніхто не бачив…
Старі хитали головами, та вдіяти нічого не могли. Дерев’яні відра, що висіли на вербових кілках, розсохлися, розсипалися, а потім зникли. Старий звичай забули.
Кожному думалось: «На мій вік вистачить». Так ставок мілів, перетворювався на болото, заростав бур’яном. Настав час, коли вода тут затримувалася тільки весною. А потім і того не стало.
І ставок щез. Тільки спогад про нього зберігся. Подумайте над цією бувальщиною, діти. Напившись води, не забувайте про джерело, з якого вона витікає. 
 
###054###
 
Людство розвивалося мільйони років до винайдення письма, тож вивчати найдавніше минуле непросто. Допомагають
у цьому такі науки, як археологія, етнографія та антропологія.
Найбільшу частку джерел в історії стародавнього світу складають речові, або матеріальні, джерела — знаряддя праці, рештки давніх поселень, залишки вогнищ тощо. Багато з них опинилися під кількома шарами землі, піску або мулу, під водою. Археологи проводять копітку роботу, аби ретельно виявляти й досліджувати всі знахідки.
Серед джерел історії стародавнього світу важливу роль відіграють також зображувальні (візуальні) джерела. Вони представлені зображеннями на камені чи посуді, скульптурами, мозаїками, картинами, іконами тощо.
На Землі й досі є племена, що живуть на рівні первісного суспільства. Вивчаючи їхнє життя, учені дізнаються про минулі часи. Це царина етнографії — науки про особливості життя, побуту, господарства, вірувань і традицій народів.
Дані антропології (від грецького — наука про людину) допомагають історикам дізнатися про походження й розвиток людини як біологічної істоти.
Понад п’ять тисяч років тому людина навчилася письма, і відтоді накопичилось багато писемних пам’яток. Свідчення про найдавніше минуле зберігають наскельні написи, глиняні таблички, єгипетські папіруси, берестяні грамоти, літописи, книги, документи, листи, спогади, історичні дослідження. 
Події в історії змінюють одна одну в безперервній послідовності: від минулого через сьогодення до майбутнього. Щоб зрозуміти, що, як і чому відбулося, важливо відповісти на запитання, коли відбулася подія. Тому ті, хто вивчають історію, обов’язково подорожують у часі. Історію також називають подорожжю й у просторі. Навколишній простір утворюють гори, річки, моря, рівнини, клімат. Ці відомості дають змогу зрозуміти, як заняття людей, їхнє житло, одяг, харчування, традиції та звичаї пов’язані з місцевістю, де вони мешкають. 
З історії стародавнього світу ти дізнаєшся, де на земній кулі виникли перші поселення людей, людські спільноти та держави. Також довідаєшся про минуле окремих континентів (Африки, Азії та Європи), історію тих чи тих країн (Греції, Єгипту, України), окремих регіонів (Причорномор’я, Подніпров’я тощо) та міст (Константинополь, Херсонес тощо).
Для орієнтації в часі потрібно визначити точку, від якої починається його відлік. Таку точку називають ера (в перекладі з латини — вихідне число). В Україні та в інших країнах, де переважає християнство, відлік часу ведуть від Різдва Христового. Це літочислення називають християнським, або нашою ерою (скорочено позначається н. е.).
Про все, що сталося до першого року, кажуть, що це відбулося до Різдва Христового (скорочено до Р. Х.) або до нашої ери (до н. е.). Отже, 450 рік до нашої ери означає 450 років до Різдва Христового.
У літочисленні до н. е. теж користуємося століттями, тисячоліттями. Століття до н. е. — це так само сто років, проте порядок відліку змінюється, тобто роки до н. е. на лінії часу розташовуємо справа наліво, а роки н. е. — зліва направо. Наприклад, наступним за 74 р. до н. е. буде 73 р. до н. е., 476 р. до н. е. — це перша половина 5 ст. до н. е., а 476 р. н. е. — друга половина 5 ст. н. е.
 
###055###
 
Давні мешканці теперішньої Європи — пітекантропи — харчувались плодами, корінцями й пагонами рослин. Тому вони постійно пересувались у пошуках їжі. Іноді вживали м’ясо, полюючи на оленів, коней і антилоп. Вони не вміли добувати вогонь, але використовували його з природи для своїх потреб.
Їхнє господарство було привласнювальним.
Неандертальці1 пристосовувались до життя в умовах різкої зміни клімату — похолодання і наступу льодовика2: не лише використовували, а й навчилися добувати вогонь, удосконалили способи полювання. Будували житло з кісток тварин і покривали його шкурами. Зі шкур виготовляли одяг. 
Кроманьйонці3 розселились у Європі, Азії, Америці та Австралії. Вони полювали на великого звіра: печерного ведмедя, шерстистого носорога, мамонта. Зріст мамонта сягав 3 м, вага — до 10–12 тонн, довжина бивнів — до 4,5 м. Вдале полювання на мамонтів забезпечувало людей м’ясом, а з їх бивнів та кісток споруджували житло, виготовляли знаряддя праці, зброю, прикраси. Жиром обігрівали й освітлювали житла. Під час полювання використовували списометалки, пастки для птахів, вовків, лисиць та інших тварин. За допомогою гарпуна ловили рибу.
Знаряддя праці кроманьйонців були різноманітні: різці для роботи з кісткою, скребки для обробки шкіри, сокири, ножі, пилки, наконечники тощо. Вони носили штани, куртки, взуття, рукавиці зі шкір мамонта та інших тварин. 
Близько 10 тис. років тому на нашій планеті стало значно тепліше, льодовик почав танути та відступати на північ.
Звільнені від льодовика простори поступово вкрилися лісами, утворились озера, річки, болота. В озерах та річках розвелося багато риби, змінився і тваринний світ. Внаслідок потепління вимерли мамонти, печерні ведмеді, шаблезубі тигри, шерстисті носороги. Натомість у лісах оселилися лосі, благородні олені, дикі кабани, лисиці тощо. Люди винайшли лук і стріли і могли влучати у тварин здалеку. Вони виготовляли гачки та сіть із поплавками та почали використовувати плоти зі зв’язаних стовбурів та човни.
Ще одним винаходом був бумеранг — палиця у вигляді зігнутого плаского шматка дерева серпоподібної форми, яка при вдалому кидку поверталася назад. Взимку мисливці використовували лижі. Остаточно було приручено собаку — незамінного помічника під час полювання та охорони поселень.
Землеробство виникло в різні часи в різних куточках планети. Здавна люди, збираючи зерна їстівних рослин, помітили, що, потрапивши в ґрунт, зернини проростали й дозрівали. Люди почали розпушувати землю і засівати її. Так, у Передній Азії почали вирощувати пшеницю, ячмінь, горох; в Америці збирали врожаї гарбузів, перцю, авокадо й кукурудзи; на території Китаю сіяли просо і сою. 
Однак значна частина людей не перейшла до осілого способу життя, продовжуючи займатися збиральництвом і полюванням. Деякі сучасні племена живуть так і досі.
Мисливці кам’яного віку нерідко приносили з полювання дитинчат тварин та поступово навчилися доглядати за ними. Так виникло скотарство. Близько 8 тисяч років тому вперше були одомашнені кози та вівці, пізніше — свині й віслюки, верблюди, корови, коні. Скотарство забезпечувало людей м’ясом, молоком, шкірою та вовною. Із часом почали використовувати худобу для перевезення вантажів, оранки землі. 
Виникнення землеробства і скотарства перетворило людей зі споживачів плодів природи на тих, хто вирощував рослини і розводив худобу. Згодом землероби винайшли плуг, у який впрягали биків. Через деякий час було винайдено колесо. 
Поступово виокремилися племена скотарів, які вели кочовий спосіб життя, постійно пересуваючись у пошуках нових пасовищ. Вони приручили коня, створили колісний транспорт та вдосконалили зброю.
 
###056###
 
Осілий спосіб життя сприяв розвитку ремесел — виготовленню різноманітних виробів. З волокон льону, конопель і вовни овець люди навчилися прясти нитки, з ниток виготовляти тканину, а з неї — шити одяг. Люди помітили, що вогка глина на вогні твердіє, не розмокає у воді. Вони ліпили посуд із вогкої глини й обпалювати його в печах. Щоб глиняні посудини мали круглу форму, їх виготовляли на гончарному крузі.
У такому посуді зберігали зерно, воду, молоко.
Виготовленням різних виробів займались у майстернях ремісники. В IV–III тис. до н. е. вони виробляли з міді прикраси, кинджали, ножі, гачки, шила. Із часом ремісники почали сплавляти мідь з оловом або свинцем і виготовляти бронзу.
Бронзові знаряддя праці та зброя були міцніші за мідні.  
Людині було складно виживати в суворих умовах дикої природи, протистояти небезпекам на самоті. Полювати, збирати їжу та боронитися від хижих звірів значно легше разом з іншими. Із цих причин, імовірно, виникло первісне людське стадо — перша форма об’єднання людей.
Дослідники вважають, що в первісному стаді всі були рівними, разом виховували дітей, працювали колективно, а знаряддя та результати праці перебували в спільній власності.
«Умілій» людині, яка почала жити в колективі, для порозуміння необхідне було спілкування, а для спільної діяльності — певні правила. 
У первісні часи загінне полювання, будівництво жител вимагали залучення зусиль багатьох. Спільні праця, житло й розвиток мови згуртовували людей у спільноти. 
Археологи, досліджуючи стоянки  первісних людей, знаходять рештки їхніх жител.
Одні з них — невеликі, з одним вогнищем та каркасом із кісток, бивнів мамонта або жердин. Тут мешкала окрема
сім’я з 5–7 осіб. Інші — довгі спільні багатовогнищеві житла для кількох сімей — родової общини. 
Рід налічував кілька десятків осіб (зазвичай 30–40). Жили вони в одному поселенні, що складалось із кількох жител, рідше — у печерах. За кожною родовою общиною була закріплена певна територія. Представники родової общини працювали разом. Чоловіки-мисливці забезпечували общину продуктами харчування. Жінки опікувалися житлом, вогнищем, дітьми, збиранням рослинної їжі та її приготуванням, виготовленням одягу тощо. На основі родів утворилися племена.
Усі в родовій общині були рівноправними. А рід очолювали старійшини. Їх обирали на загальних зборах дорослих членів роду. Їхня влада не успадковувалася. Старійшини керували полюванням, поділом здобичі та продуктів землеробства, пильнували за дотриманням правил. За порушення звичаєвих норм карали аж до вигнання з роду.
Племенем управляла рада старійшин — зібрання старійшин усіх родів. Її рішення стосувалися, приміром, розподілу земель для полювання, суперечок між родичами, взаємин із сусідніми племенами тощо. Очолював раду старійшин обраний племенем вождь. Він керував поточними справами племені та військом під час конфліктів. Усі дорослі чоловіки племені брали участь у вирішенні найважливіших питань на народних зборах. Вони обирали вождя, обговорювали переселення на нові землі, організації військових походів, укладання миру тощо.
 
###057###
 
Природні умови України були і є сприятливими для землеробства та скотарства завдяки помірному клімату й родючим ґрунтам. Серед землеробських археологічних культур, поширених на території України в добу неоліту, найвідомішою є Трипільська культура, названа за місцем першої знахідки її пам’яток.
Наприкінці ХІХ ст. археологічна експедиція на чолі з Вікентієм Хвойкою виявила сліди поселення давніх землеробів поблизу села Трипілля на Київщині. Вчені розкопали глиняні житла, різноманітний глиняний посуд, знаряддя праці. Пізніше було виявлено багато подібних поселень на території України, Молдови та Румунії.
Учені припускають, що Трипільська культура існувала в V–ІІІ тисячолітті до н. е. протягом 1500–2000 років.
У другій половині ІV тисячоліття до н. е. трипільці заселили лісостепову смугу України від Дністра до Дніпра. Оскільки трипільці не знали писемності, то всі відомості про них одержано з археологічних розкопок.  
Поселення трипільських племен знаходилися переважно на пагорбах в долинах річок. Трипільці мешкали в невеликих поселеннях, що налічували 7–15 сімей. Житла розташовували по колу або овалом для захисту від ворога. Внутрішній двір слугував загоном для свійських тварин.
За залишками жител та знайденими їх глиняними моделями можна уявити зовнішній вигляд трипільських будинків. Спершу трипільці жили в напівземлянках, пізніше почали будувати чотирикутні одно- чи двоповерхові будинки. Стіни робили з дерева або плели з лози, обмащуючи глиною з домішками полови. Такий тип житла можна зустріти в лісостепу України й донині. Двосхилий дах покривали солом’яними або очеретяними снопами. Вікна були невеликі й круглі. Долівки в будинках були глиняними. Трипільці розписували житла колоритними візерунками.
Внутрішні приміщення опалювали відкритим вогнищем або печами по-чорному6. Біля печі розміщували лавку-лежанку з обпаленої глини, а вздовж однієї зі стін — довгу глиняну лаву для посуду. Трипільці мали й дерев’яні стільці, столи, крісла.
Основними заняттями трипільців були землеробство й скотарство. Вони вирощували пшеницю, ячмінь, овес, горох, льон. Використовували дерев’яні мотики з кам’яним чи роговим наконечником, кістяні або кам’яні серпи, кам’яні зернотерки для розтирання зерна на борошно. Вчені припускають, що трипільці жили на одному місці до 50–70 років — доки не виснажувалась земля. А потому переміщувалися на іншу територію. 
Значну роль у житті трипільських племен відігравало тваринництво. За археологічними дослідженнями відомо, що вони розводили корів, волів, овець, кіз, свиней, а пізніше — коней. 
Полювання, рибальство й збиральництво теж мали важливе господарське значення.
Трипільці були умілими ремісниками. Вони обробляли камінь і кістку, займались ткацтвом і мідноливарною справою. Особливе значення мало гончарство — керамічні вироби (глечики, миски, кубки тощо) знайдено археологами майже в кожному трипільському житлі. Такий посуд обпалювали у спеціальних печах, а потім прикрашали. Він був тонкий, гладкий, майстерно розфарбований у білий, чорний, червоний і темно-каштановий кольори. У розписі посуду трипільці використовували символічні зображення людей, тварин, птахів, дерев, колосків пшениці.
У трипільських помешканнях знайдено й залишки простих ткацьких верстатів. Жінки виготовляли сорочки, сукні, спідниці, прикрашаючи їх особливим кольоровим орнаментом.
Вони носили намисто й прикраси.
Численні знахідки глиняних жіночих статуеток свідчать про особливу роль жінок у трипільському суспільстві. Вони опікувалися дітьми, розтирали зерно й носили воду, доглядали за домашніми тваринами, ткали полотно й розфарбовували глиняний посуд, виготовляли одяг і взуття. 
 
###058###
 
Релігійні вірування, яких на Землі багато, виникали й утверджувались як своєрідне відображення світу. Релігійні вірування, вочевидь, допомагали людям виживати, пристосовуватися до природних умов, згуртовували.
У давнину люди вважали, що вони походять від певної тварини — тотема. Віру в походження людей від спільного
тваринного предка називають тотемізмом. 
Поширеним у первісних людей було вшанування різних предметів неживої природи — фетишів. Ними могло стати все, що вражало їхню уяву: камінь дивної форми, шматок дерева, зуб тварини тощо. Такі предмети називали оберегами, амулетами, талісманами. Люди наділяли їх здатністю лікувати, охороняти від ворогів, сприяти полюванню тощо.
Пізніше давні люди почали уявляти світ поділеним на природний і надприродний. Вони вірили, що надприродні сили впливають на буття людей, підпорядковуючи його своїй волі. Виник анімізм — віра в існування духів і уявлення про душу. Духів уявляли фантастичними надприродними істотами, які можуть позитивно або негативно впливати на природу і людей.
Первісні люди вірили, що магічні ритуали (танці, пісні, заклинання) впливають на навколишню дійсність. Магія (в перекладі з грецької — чаклунство) — це дії, обряди, ритуали, за допомогою яких люди закликали уявні надприродні сили вплинути на їхнє життя. Магічні обряди здійснювали чаклуни, знахарі, шамани. 
Тотемізм, фетишизм, анімізм, магія — це первісні форми релігійних вірувань людей, на основі яких вони пояснювали світобудову, правила поведінки та призначення людини в світі.
Уже в первісні часи люди почали розуміти й відтворювати красу. Так зародилося мистецтво, у якому відбився духовний світ людей: зародки знань, релігійні вірування, емоції і почуття. 
Графічні рисунки давні люди виконували на камені, кістці, розі. Фарбу робили з різного природного матеріалу, розтирали із тваринним жиром, змішували із медом або соком рослин. Тоді знали щонайменше чотири основні кольори фарби (білий, чорний, жовтий, червоний) з багатьма відтінками. 
Наскельні малюнки первісних людей є в Європі, Азії, Африці та Австралії, більшість із них — на стінах та стелях печер.
Лише в Європі нараховують близько 200 печер із малюнками тварин та сцен полювання. Давні люди створювали скульптури з м’яких порід каменю, рогу, кістки, глини, дерева. Творами первісного мистецтва є прикраси. Найдавніші з них (віком більше 70 тис. років) було знайдено в Південній Африці.
Важливим видом первісного мистецтва були пісні й танці, які зазвичай виконували перед полюванням чи військовим походом. Вони відтворювали подвиги хоробрих воїнів, мисливців тощо. Первісні люди створили й музичні інструменти: тріскачки, барабани, флейти, сопілки, брязкальця. 
Перехід від привласнювального до відтворювального господарства був значним кроком у розвитку людства.
Землероби трималися родючих земель, вели осілий спосіб життя. Понад 5 тис. років тому вони почали запрягати велику рогату худобу в рало та використовувати плуг. Це прискорило та поліпшило обробку землі й збільшило врожаї.
Змінювалось і скотарство. Скотарі пасли худобу не лише біля своїх поселень: зі збільшенням її кількості й виснаженням пасовищ вони пересувались. Племена землеробів і скотарів різнилися способом ведення господарства і життя. Поступово скотарство відокремилося від землеробства. Це був перший суспільний розподіл праці.
Удосконалення знарядь праці потребувало нових матеріалів для їх виготовлення. Люди навчилися обробляти метали — спочатку мідь, згодом винайшли бронзу — сплав міді та олова. А в I тис. до н. е. було винайдено спосіб виплавляння з руди заліза. 
  
###059###
 
Відкриття й обробка металів, удосконалення знарядь праці, швидкий розвиток ремесла вимагали від людей більше знань, вправності, досвіду. Виокремилися майстри, які займалися тільки ремеслом, — це був другий великий суспільний розподіл праці.
З розвитком землеробства, скотарства й ремесла обмін знаряддями та іншими продуктами праці між окремими родами і племенами став регулярним. З обміну виникла торгівля — це був третій великий суспільний розподіл праці.
У місцях, де землероби обмінювали продукти на ремісничі вироби, виникали міста. Навколо них зводили високі мури з каменю або глини для захисту від ворогів. Найдавнішими містами, що були засновані, за припущеннями, більш як 9 тисячоліть тому, були Чатал-Гуюк (сучасна Туреччина) та Єрихон (Палестина). 
Відокремлення скотарства від землеробства — це перший суспільний розподіл праці.
Другий суспільний розподіл праці — це відокремлення ремесла від землеробства й скотарства.
Розвиток землеробства, скотарства та ремесла вплинув на суспільні відносини. За допомогою плуга, у який запрягали биків чи віслюків, обробляти земельну ділянку була спроможна окрема сім’я. Тож родини могли господарювати окремо. 
З родової общини виокремилися сім’ї, які стали власниками знарядь і продуктів праці. Виникли сусідські общини, які складали не лише родичі, а й ті, хто не належав до цього роду.
В сусідській общині представники спільно володіли землею, розподіляючи її між окремими сім’ями, спільно користувались пасовищами, лісами та іншими багатствами, разом вирішували общинні справи. Поступово виникла приватна власність сім’ї чи окремої людини на земельну ділянку й знаряддя праці.
Зміни в господарюванні, зростання чисельності населення вплинули на взаємовідносини між общинами й племенами.
Почастішали суперечки та війни за землі й пасовища, худобу і корисні копалини.
Для того щоб успішно боронитись чи нападати, племена об’єднувались у союзи на чолі з вождем. Під час військових походів вожді племінних союзів, племен, старійшини привласнювали більшу чи кращу частку воєнної здобичі. Вони також збирали данину з підкорених племен. Так постала знать, влада й багатство якої переходили в спадок. Поступово управління справами у великих спільнотах перейшло до вождів і знаті. Перші держави в історії людства постали на Стародавньому Сході. Держави виникали і з необхідності утримання постійного війська, захисту приватної власності тощо. Основні ознаки будь-якої держави — це наявність кордонів, населення, органів управління, ухвалення законів, збір податків.  
З виникненням держав на Землі період первісності завершився. Змінив його період, який учені називають цивілізацією.
Розглянь світлину. Які зміни і в яких сферах життя суспільства вона засвідчує? 

###060###
 
Однією з найдавніших цивілізацій на Землі є Стародавній Єгипет. Його землі лежали в північно-східній частині Африканського континенту й омивались Середземним та Червоним морями. Більшу частину території Стародавнього Єгипту займали пустелі: Лівійська, Нубійська та Сахара (найбільша у світі).
Серед розпечених пісків траплялися оази з квітучими рослинами, пальмами і джерелами води. Клімат Єгипту в давнину і нині відмінний від нашого: спека там тримається цілий день, а вночі трапляються навіть заморозки.
Із півдня на північ землями Єгипту через пустелі несе свої води найдовша річка світу — Ніл. Вона бере початок у горах, де витікає з величезного озера Вікторія. Через тисячі кілометрів Ніл впадає до Середземного моря. Його гирло розгалужується на велику кількість невеликих річок-рукавів, які утворюють дельту — Нижній Єгипет. Вище за течією простягається Верхній Єгипет.	
Добробут, а іноді й виживання єгиптян залежали від річки. У червні вода в ній прибувала, і Ніл виходив з берегів, затоплюючи рівнинні землі. Після повені в долині лишався родючий намул. Протягом трьох-чотирьох місяців долина річки вкривалася зеленню й розквітала. На початку вересня вода поступово спадала, і до листопада Ніл повертався у свої береги. Давньогрецький історик Геродот назвав Єгипет даром Нілу. Утім без наполегливої праці людей навряд чи цей дар був би використаний.
Основним заняттям мешканців долини Нілу було землеробство. Уже в найдавніші часи єгиптяни будували зрошувальні системи. Вони споруджували насипи — дамби. Під час розливу Нілу селяни проривали в них короткі канали, якими підводили воду до тих ділянок, куди вона не доходила. Уся долина з висоти пташиного польоту нагадувала шахову дошку. Також єгиптяни використовували особливий пристрій — шадуф, схожий
на колодязний журавель.
Після розливу річки ґрунт ставав м’яким та вологим. Засіявши землю, єгиптяни виганяли на неї домашню худобу (здебільшого баранів), щоб вони втоптали зерно в ґрунт. Дозрілий колос зрізали серпами і в’язали в снопи, обмолочували зерно й засипали в комори. Селяни вирощували пшеницю, фінікові пальми, виноград, льон. Кожна родина мала земельну ділянку, яку обробляла власноруч, а врожай збирала для себе. 
У дельті Нілу та оазах єгиптяни розводили корів, овець, кіз, а пізніше коней. На м’ясо також відгодовували приручених антилоп, газелей, гієн, журавлів, пеліканів, лебедів тощо.
З домашньої птиці розводили гусей, качок, курей. Єгиптяни займались і бджільництвом, яке, імовірніше, вони й винайшли.
Сільське господарство залежало від іригації (зрошування). Канали потрібно було щороку розчищати від піску, а дамби відновлювати і зміцнювати. Це обумовило і розвиток ремесел, насамперед обробки каміння і дерева. Єгипетські ремісники також виготовляли скло, були добре обізнані з металургією та ковальством. Єгиптяни виплавляли з руди мідь і олово в горнах, а також плавили золото, поклади якого відкрили в Нубійській пустелі. Пізніше, коли єгиптяни розкрили секрет виготовлення й обробки бронзи, знаряддя праці стали переважно бронзовими. 

###061###
 
Ремісники і селяни обмінювалися виробленими товарами. Грошей ще не було, тому, ідучи на ринок, єгиптянин брав
якийсь товар, наприклад торбу із зерном. Від першого порога Нілу до Середземного моря цілоріч ходили човни з хлібом, худобою, деревиною, ремісничими виробами тощо. Водний шлях полегшував обмін товарами. Із часом на берегах Нілу виникли міста, у яких жили й працювали ремісники та інші верстви населення. 
Спорудження зрошувальних систем спонукало мешканців долини Нілу до гуртування в номи — області із власною територією та системою каналів. Номи утворювали великі об’єднання на чолі із царями. До кінця IV тис. до н. е. в Єгипті лишилося тільки два великих царства: Північне в Нижньому Єгипті, у дельті, та Південне — у Верхньому. Згодом цар Верхнього Єгипту об’єднав під своєю владою обидві держави й утворив єдину державу зі столицею в Мемфісі.
Жителі нільської долини називали свого правителя Пер-Аа, тобто «великий будинок». Від цього слова походить назва єгипетських царів — фараон. Його вважали живим богом — сином Сонця, який після своєї смерті приєднувався до інших богів.
Фараон одноосібно керував державою, видавав закони, оголошував війну та укладав мир. Уся земля була його власністю. Прості смертні не лише вклонялися своєму цареві, а й ставали на коліна та цілували землю, по якій він ступав. І тільки найбільш наближеним до царя особам дозволялося поцілувати його ноги.
Про могутність фараонів і поклоніння їм свідчив пишний поховальний обряд. Єгиптяни будували для фараонів місця поховання — піраміди, де зберігалось тіло у вигляді мумії. Сюди, за їхніми віруваннями, мала повернутись душа небіжчика.
Традиція будувати піраміди проіснувала майже тисячу років. Згодом фараонів почали ховати в гробницях, які вирубували в скелях у Долині царів. Вони були більш утаємничені та захищені від пограбувань. 
Еліту — верхівку Давнього Єгипту — становили фараон, місцева знать, жерці — служителі храмів, вищі чиновники-номархи. Вся складна система управління життям общин, які входили до номів, лягала на плечі номархів. Військом керували воєначальники.
До нижчих чиновників належали писарі, рахівники, контролери, а також архітектори, лікарі, скульптори і художники. Наприклад, писарі мали багато обов’язків: записували ухвалені фараоном рішення, складали угоди, збирали податки. А ще писарі визначали рівень води в Нілі під час повені та у водосховищах, обліковували врожай, здійснювали контроль за кількістю худоби, вина тощо. 
За службу фараон надавав своїм вельможам9 у користування земельні володіння. Хлібороби, ремісники, рибалки, пивовари, птахолови працювали в господарствах фараона й вельмож, а за невиконання завдань їх карали бамбуковими киями. Власних господарств ці працівники не мали, а жили із заробітку — платили їм виробленими ними ж товарами.
Єгипетські селяни також будували царські гробниці, храми, іригаційні споруди тощо і сплачували податок за користування землею та водою для її зрошення. Найважче жилося рабам. Вони не мали ані прав, ані майна. Наглядачі поводилися з ними жорстоко, а вкрай важка праця робила їхнє становище нестерпним. Їх називали живими мерцями. Ймовірно, рабами були переважно військовополонені. У рабство потрапляли також злочинці й бідні селяни за борги. Раби працювали здебільшого на важких земляних роботах, у копальнях, на будівництві.
 
###062###
 
Вавилон (баб-ілі — «брама бога») розташовувався приблизно за 90 км від сучасної столиці Іраку Багдада в південній частині Дворіччя. Так здавна називали землі, розташовані в середній і нижній течії Тигру і Євфрату, що впадають у Перську затоку.
Греки іменували цю територію Месопотамією — Межиріччям. Життя мешканців Месопотамії залежало від річок. Під час розливів Тигр і Євфрат несли в долини вологу та родючий мул.
Їх розливи (на відміну від Нілу) були раптовими, короткими й бурхливими. Тож невипадково міф про нищівний для Землі всесвітній потоп виник у Дворіччі.
Мешканці Дворіччя будували канали для відведення води під час повеней, штучні насипи, дамби і водойми, із яких зрошували поля. Вони також використовували шадуф. За його допомогою подавали воду на землі, до яких не діставали паводкові води. Завдяки своїй наполегливій праці збирали великі врожаї зернових культур, овочів і фруктів. Основними галузями господарства були землеробство і тваринництво. 
Місто Вавилон виникло на перетині важливих торговельних шляхів і вже з ІІ тисячоліття до н. е. перетворилося на столицю могутнього Вавилонського царства, яке об’єднало значну частину Дворіччя.
Влада царя була незаперечною, бо ґрунтувалася на вірі, що цар одержує владу від богів. Правителя оточували вельможі та жерці. Владні розпорядження царя втілювали писарі, збирачі податків, судді, стражники, які пильнували за порядком у державі. Дохід держави забезпечували селяни, які орендували землю за частку врожаю. Поряд із вільними селянами працювали й раби-військовополонені. Їхню важку працю використовували на будівельних та зрошувальних роботах, у садівництві, для догляду за худобою. Вони також вартували лани від птахів та рибалили.
У Вавилоні були розвинені теслярство, гончарство, ткацтво, ковальство, суднобудування, виробництво цегли, виготовлення парфумів, будівництво тощо. Однак найбільших успіхів населення досягло в торгівлі. Вавилон розташовувався на прадавніх караванних шляхах. Вавилоняни купували метали, деревину, а продавали вовну, фініки та зерно.
За часи свого існування Вавилонське царство пережило кілька піднесень, руйнувань та відроджень. Одним із найвідоміших царів Вавилону був цар Хаммурапі (XVIII ст. до н. е.), який узяв під контроль величезну територію з важливими торговельними шляхами та побудував нові канали. Найбільшої слави цар зажив завдяки першим відомим в історії людства писаним законам. 
У стародавні часи Вавилон відігравав важливу роль на політичній арені. Це легендарне місто називають першим мегаполісом. В епоху розквіту чисельність його мешканців сягала 200 000 осіб. І нині таке місто вважають чималим.  
1. За свідченням Геродота, Вавилон мав форму величезного чотирикутника, кожна зі сторін якого мала довжину аж
22 кілометри. Якщо це так, то його загальна площа становила 440 квадратних кілометрів! Це приблизно така ж територія, яку нині займає місто Дніпро.
2. У центрі Вавилона розташовувався зикурат — багатоступенева споруда висотою до 90 м, збудована як храм і перетворена пізніше на адміністративний центр. Мандрівники могли побачити верхівку зикурата задовго до того, як добиралися до величезних міських воріт.
3. Місто було обнесене стінами з мережею каналів і зеленими насадженнями. Усі мешканці — купці, ремісники, продавці — мешкали всередині міста-муру. Тут був збудований прекрасний царський палац.
 
###063###
 
4. Кожна родина мала власний будинок. Більшість будинків (навіть невеликі будинки бідноти) були триповерховими з пласкими дахами. Внутрішній двір або перший поверх у них був дуже важливим — тут розташовувався маленький сад, і жили домашні тварини. Із внутрішніх приміщень мешканці могли легко дістатися пласких дахів, які слугували додатковою житловою площею. Тут люди готували їжу і спали. Вузькі вулиці та провулки вели до вхідних дверей кожного будинку.
5. Кожний мешканець міста мав працювати на його благо. Спершу мешканці добровільно вносили в казну пожертви, згодом ці внески перетворили на обов’язкові державні податки, а суспільні роботи — на важку повинність.
6. У Вавилоні особливо шанували лікарів, однак їхня праця була нелегка. Наприклад, лікарю, який поставив пацієнту неправильний діагноз, відрубували руку. Тож, якщо лікар усвідомлював, що не зможе перемогти хворобу, вважав за краще відмовитися лікувати хворого. У медицині широко застосовували магічні обряди й ритуали.
7. До кінця XIX ст. існування Вавилона вважали міфом, допоки в 1899 р. його не відкрив німецький археолог Роберт Кольдевей. Розкопки тривали 18 років. Загальні витрати на них склали грандіозну для того часу суму — пів мільйона німецьких марок! До місця розкопок було навіть проведено залізничну колію. Нині Вавилон — одне із найбільш відвідуваних стародавніх міст у світі. 
Фінікія — приморська країна — розташовувалась на території Східного Середземномор’я (сучасний Ліван), яку відмежовував зі сходу невисокий гірський хребет Ліван. Вологі морські вітри приносили стільки опадів, що в іригації не було потреби. Тут не було великих річок і долин з родючими ґрунтами. Не вистачало й місця для полів і пасовищ. Місцеві жителі вирощували виноград й оливкові дерева. Вони виробляли вино та оливкову олію та обмінювали на пшеницю в інших народів. Основним сировинним багатством країни були кедрові ліси, які давали високоякісний будівельний матеріал, смолу, дерев’яний клей, ефірні олії.
З кедра та дуба фінікійські майстри будували найкращі на той час швидкохідні кораблі. Склодувне мистецтво, імовірно, було винайдено у Фінікії. Зі скла виготовляли прикраси, флакончики для пахощів, люстерка. З-поміж фінікійських товарів найбільше цінували в країнах стародавнього світу пурпурну фарбу для тканин. Барвники (їхній колір варіюється від рожевого до темно-фіолетового) добували з морських равликів. Цими барвниками фарбували полотна, а пізніше — китайський шовк. Тканина, пофарбована фінікійським пурпуром, не вигорала на сонці й не линяла під час прання, відтак коштувала дуже дорого і йшла лише на пошиття царського вбрання та храмових завіс.
Берегова лінія Фінікії рясніла зручними для мореплавства бухтами і природними гаванями. Мешканці, які жили на узбережжі моря, були вправними суднобудівниками та мореплавцями. Фінікійці віддавали перевагу посередницькій торгівлі, тому побудували наймогутніший на ті часи торгово-військовий флот. За його допомогою вони взяли під контроль усю середземноморську торгівлю. Фінікійці торгували деревиною, льоном, барвниками та вином. 
 
###064###
 
Жителям Фінікії не вистачало місця для ведення землеробства, а місцеве купецтво прагнуло закріпити за собою основні шляхи морської торгівлі. Тому фінікійці засновували поселення на землях, що розташовувались далеко за межами території Фінікії. Цей процес називають колонізацією. 
Найдавніші фінікійські колонії виникли у XII ст. до н. е. на Кіпрі та в Північній Африці. У X ст. до н. е. фінікійці освоїли території до Піренейського півострова, пізніше — до Англії та західноафриканського узбережжя. Зупинили фінікійську колонізацію в середині II ст. до н. е. римляни. Фінікійці використовували природні ресурси колоній. Наприклад, на території сучасної Іспанії видобували руду та ловили рибу біля узбережжя. Із часом колонії стали потужними містами.
Карфаген (або Картаген, з фінікійської — нове місто) був заснований наприкінці IX ст. до н. е. Це основна фінікійська колонія, яка стала однією з наймогутніших держав та торговельних центрів Середземномор’я. Населення міста займалося переважно торгівлею, ремесла і землеробство були менше розвинені. За 300 років Карфаген перетворився на столицю держави, яка підкорила території, де нині знаходяться Туніс й Алжир, а також частину Іспанії та Сардинію. Хоча Карфаген був республікою, час від часу в ньому встановлювалася монархія. Влада в державі належала народним зборам формально, а державою керували найбагатші містяни. 
Китай — велика за площею країна, розташована на сході континенту Євразія. Його територія була відокремлена від решти світу сухими пустелями на півночі та заході, Тихим океаном на сході та непрохідними горами на півдні. Тому китайська цивілізація розвивалася ізольовано від інших світових цивілізацій.
Зі сходу та півдня Китай омивають Жовте і Східно-Китайське моря. Приблизно 80 % території займають гори й плоскогір’я.
Західний Китай — це переважно гірська місцевість з різко континентальним кліматом. У Східному Китаї, що прорізаний долинами великих рік Хуанхе і Янцзи, м’який клімат, родючі ґрунти і багата рослинність. Стародавні китайці називали річку: Хуанхе — «жовта вода», а Янцзи — «блакитна» або «довга ріка». Обидві річки були бурхливими, несли багато мулу й піску.
У їх долинах китайці вирощували рис, збираючи 2–3 врожаї на рік, просо, ячмінь, пшеницю; розводили овець і велику рогату худобу. Китайці навчилися застосовувати добрива, що значно збільшило врожаї. Згодом земля вздовж Янцзи стала однією з найважливіших і найбагатших земель у Китаї.
Стародавній Китай славився ремеслами. Ремісники обробляли камінь і виготовляли з нього ножі, сокири, посуд, наконечники для стріл, статуетки, прикраси. Метал (бронзу) використовували для виготовлення зброї. У країні було багато високоякісної білої глини, тож було розвинуте гончарство.
З винаходом гончарного круга посуд виготовляли різної форми й різної висоти — аж до метра.
Китай був батьківщиною шовку, виробництво якого, за легендами, виникло близько V тис. до н. е. Шовкову нитку отримували з коконів гусені шовкопряда, яку годували листям шовковиці. Вивозити із країни шовкопрядів або їх кокони було заборонено під страхом смертної кари.
 
###065###
 
З ІІ тис. до н. е. в Китаї існували окремі держави, які часом об’єднувалися в єдину державу, а зазвичай існували самостійно, ворогуючи між собою. У III ст. до н. е. правитель держави Цинь об’єднав під своєю владою
розрізнені князівства і створив імперію. Він проголосив себе Цинь Шихуанді, що в перекладі означає «перший імператор», і заснував династію Цінь.
Його правління відзначилося важливими реформами. Територію держави було поділено на 36 областей на чолі із чиновниками. Піддані мусили користуватися єдиною монетою і мірами ваги, мати єдині закони. Навіть писемність було змінено так, щоб її розуміли в усіх куточках Китаю.
За наказом Цинь Шихуанді для захисту імперії від кочівників почали зводити Великий китайський мур. Кількасотлітнє будівництво вела 300-тисячна армія із залученням в’язнів, рабів і селян. Будівельники проводили на мурі все своє життя.
Багато з них загинуло від виснаження і непосильної праці. 
Суворе правління імператора Цинь Шихуанді, високі податки та повинності виснажили населення країни. Тому невдовзі після його смерті спалахнуло велике народне повстання.
Його лідером був Лю Бан, який заснував династію Хань і став імператором на ім’я Ґао. За його правління було зменшено податки, викуплено з боргового рабства збіднілих селян, у народну власність передано заповідні ліси, парки та водойми, що належали ціньським правителям.
Імператор провів реформу армії. Він створив легку рухливу кінноту. Для збільшення її чисельності відкрили нові кінні заводи.
У прикордонних районах постали військові поселення, утворивши захисну смугу від нападу зовні.
Було прокладено Великий шовковий шлях — найвідоміший торговельний караванний маршрут давнини, яким товари з Китаю потрапляли до Європи, Близького Сходу, Північної Африки. Каравани верблюдів долали його за один-два роки. Китайці продавали шовк, метали, ремісничі вироби, а в Китай завозили коней, пурпурові тканини, скло, шерстяні та ювелірні вироби. Цим шляхом у Китай потрапили люцерна, квасоля, гранат, виноград, горіх, шафран.
Давні китайці вважали себе кращими за сусідів. Вони називали інші народи «дикуни чотирьох сторін світу». Вважалося, що імператор — «Син Неба» — має божественне походження. Його влада була необмеженою і успадковувалася. Для утримання імператора, його двору, війська і чиновництва з населення стягували податки. 
Суспільство поділялось на суспільні групи з певними правами й обов’язками: знать утворювали чиновники і жерці, нижчі верстви — селяни, ремісники, раби. Належність до певної верстви успадковували, а становище їх захищалося релігійними нормами. Більшість селян, працюючи невтомно, залишалася дуже бідною. У їхній власності були лише кури та свині, іноді — воли або мули. Селяни не володіли землею, яку обробляли, та віддавали за користування нею відсоток урожаю як податок. Вони були зобов’язані також виконувати громадські роботи: служити в армії або працювати на будівництві палаців, каналів і міських мурів.
Найгіршим було становище рабів. Ними були бранці або засуджені селяни-боржники. А в роки неврожаїв глава сім’ї продавав у рабство власних дітей, онуків, іноді себе. Працю рабів використовували в різних галузях господарства, переважно в ремісничому виробництві. Рабів купували та обмінювали. Наприклад, існує запис про обмін п’яти рабів на коня і моток шовку. Рабам ставили тавро на обличчі і стригли наголо. 
 
###066###
 
Стародавня Індія розташовувалася в Південній Азії, на півострові Індостан. Від решти Азії на півночі та північному заході Індія відокремлена Гімалайськими горами — одними з найвищих гір у світі.
Природа Індії багата й різноманітна. У долині річки Інд дощі йдуть рідко, але влітку великі розливи Інду приносять родючий мул. Натомість у місцевості, де тече річка Ганг, звичними є рясні дощі, тому земля покрита болотами і джунглями. У них мешкають тигри, пантери, слони, отруйні змії, величезна кількість різноманітних комах. Також в Індії є степи та пустелі.  
Завдяки археологічним розкопкам людству стало відомо
про існування в Північно-Західній Індії в III — на початку II тис. до н. е. Індської цивілізації. Археологи виявили руїни давніх міст, головним серед яких було Мохенджо-Даро.
Забудова тодішніх великих міст була чітко спланована.
Міські будинки мали дворики та цегляні сходи, що вели на верхній поверх або плаский дах. Особливістю було використання каналізації з обпаленої цегли. У місті Хараппі поруч із зерносховищами були майданчики для обмолоту зерна, а біля них — казарми.
Археологами виявлено понад 500 стародавніх індійських поселень. Їхні мешканці вирощували пшеницю, ячмінь, горох, дині, цукрову тростину, рис, бавовну, утримували багато свійських тварин. Імовірно, індійці першими у світі приручили й використали в господарстві слонів. Вони вперше почали застосовувати і прянощі: перець, імбир, корицю. Це подовжувало термін придатності продуктів і покращувало смак їжі. У господарстві використовували й фініки.
У давніх індійських містах було розвинено гончарство, ткацтво, ковальство, суднобудування. Ремісники вміли добре обробляти метали: мідь, срібло, бронзу, утім не знали заліза. Із золота, срібла, міді чи фаянсу робили прикраси. 
Стародавні індійці вели жваву торгівлю. Про це свідчать знайдені археологами гирі та вимірювальні лінійки. Вивозили бавовняні тканини, золото, слонову кістку, цінну деревину, а купували метали, коштовне каміння тощо. Їм було відоме колесо — вони пересувалися на двоколісних візках, запряжених биками, а по воді ходили на веслових чи вітрильних суднах. 
У середині II тис. до н. е. на територію Давньої Індії прийшли племена кочовиків і скотарів — аріїв. Кожне плем’я очолював вождь — раджа. Корінне населення Індії було поневолене і стало безправним. Себе ж арії вважали благородними людьми.
Поступово арії змішалися (асимілювалися) з місцевим населенням й утворили з ним індійський народ. У VIII ст. до н. е. в Індії з’явилися численні князівства та держави. Цивілізацію ІІ–І тис. до н. е., яка виникла внаслідок цього поєднання, називають Ведійською (від назви арійської збірки гімнів та молитов на честь богів — Веди.)

###067###
 
У ІV–ІІІ ст. до н. е. розрізнені індійські князівства було об’єднано в єдину державу Маур’їв, що охоплювала майже всю Індію. За часів правління царя Ашоки ця держава досягла найвищого розквіту. Він поділив землі держави на великі області, запровадив єдині податкову та грошову системи, збудував тисячі релігійних споруд. За переказами, Ашока розширив мережу зрошувальних каналів, побудував у містах лікарні, оновив систему доріг. За його наказом вздовж головних доріг будували криниці, висаджували дерева та лікарські рослини для перепочинку подорожніх і бідного люду. 
Столиця держави вражала мандрівників розкішними палацами і храмами. За свідченнями греків, місто було обнесене мурами та мало 64 воріт і 570 оборонних веж. Коли правитель під час урочистостей виходив з палацу,
його супроводжували жерці, почесна варта і музиканти, а для пишності виводили приручених левів, тигрів, пантер і слонів. Ашока ввів буддизм як державну релігію. Однак більшість індійців поклонялися власним богам, бо вважали себе представниками своїх племен, а вже потім — підданими царів Маур’я.  
Від народження кожен індієць належав до певної варни, створеної, за легендою, богом Брахмою із частин власного тіла. Людей, які не входили до жодної варни, називали недоторкáнні. Вони були ізгоями (вигнанцями), і до них ставилися з презирством. Їм заборонялося жити в селищах та містах. Вони виконували важкі роботи, прибирали сміття і нечистоти, ховали померлих.
Поділ населення на варни вважали вічним та незмінним. Представники певної варни вели подібний спосіб життя, мали схожі житла, вживали однакову їжу, носили одяг певного кольору: брахмани — білого (символ святості, чистоти), кшатрії — червоного (символ вогню, енергії), вайш’ї — жовтого (символ землі), а шудри — чорного (символ порочності, нечистоти). Перейти з однієї варни до іншої було неможливо. Шлюби між представниками різних варн забороняли. За один і той самий злочин людям із різних варн призначали різне покарання. 
На зборах племені шестеро людей звернулись до старійшини.
Троє з них були господарями яблуневих садів, а троє інших — крали в них яблука. Але історії в них були різні: перший господар відпустив крадія яблук; другий господар побив крадія; а третій відібрав у крадія все його майно. Ці історії вони повідали старійшині й запитали його: «Як це? За однаковісіньку провину крадіїв покарано по-різному! Як треба було вчинити? Розсуди нас, як судили наші предки!».
Однак старійшина відповів: «Я не можу. Раніше в нас не було яблуневих садів та їхніх господарів!..».
Із давніх часів люди, маючи певні можливості, потреби та інтереси, мусили дотримуватись установлених у суспільстві правил. Вони є різними в різні історичні періоди. У необмежених монархіях такі правила (норми) захищають інтереси царів і знаті. У демократичних державах вони ґрунтуються на правах людини й захищають громадян. Демократичними державами є, зокрема, Україна, США, Велика Британія.
Правила поведінки людей (соціальні норми), що виникли за первісності, були простими й однаковими для всіх: визначали, що слід робити, чого варто уникати, а що заборонено. Так з’явилися звичаї — правила, що передавали від покоління до покоління. Серед них важливими були релігійні обряди і ритуали, пов’язані, наприклад, із народженням дитини, укладанням шлюбу чи збиранням урожаю. У давні часи виникли й моральні норми — поняття про те, як вчиняти добре, а як — погано, вони допомагали людям розрізняти добро і зло, гідну й негідну поведінку та оцінювати вчинки людини із цього погляду. Що складнішим за суспільними відносинами й устроєм ставало суспільство, то більше правил воно потребувало. Звичаїв, традицій, моральних і релігійних норм уже було недостатньо. Так з’явились правові норми (право). Їх ухвалення пов’язують із виникненням держави. 
 
###068###
 
Твір мистецтва, який відображає якесь явище, не завжди показує його зусібіч. Наприклад, зображуючи на картині бурхливе море, художник за допомогою фарб не може передати його запах, шум хвиль, смак солоної води.
Крім того, усім відомо, що море буває не тільки бурхливим, грізним, а й спокійним, лагідним. Тому вибір художником теми бурхливого моря свідчить про його намагання втілити якусь конкретну ідею, викликати у глядачів певні переживання.
Мистецтво – це творче відображення дійсності за допомогою художніх образів. Художні образи – основа будь-якого виду мистецтва: літератури, живопису, хореографії, скульптури, архітектури, театру, кінематографа. Кожен вид мистецтва має власні засоби творення художніх образів: у літературі – це слово, у музиці – мелодія і ритм, у танці – рухи тіла, у скульптурі – мармур, глина, гіпс, метал, лід, дерево та інші матеріали.
Людина по-різному сприймає різні види мистецтва: образотворче мистецтво – органами зору, музику – органами слуху, а для розуміння літератури активно задіює уяву. Основним засобом творення образів у літературі є не фарби або глина, а слово, мова. 
Саме за допомогою слів письменники зображують усю багатогранність життя, різноманітність людських характерів, красу природи, безліч подій та глибину почуттів. 
Художники слова, письменники, як й інші митці, не копіюють дійсність, а задіюють фантазію, створюють свій особливий художній світ.
Картини життя, що їх змальовують у літературних творах, перебувають не в застиглому вигляді, як, наприклад, у живописі чи скульптурі, а постійно змінюються. У цьому художня література подібна до кінематографа.
Однак, на відміну від кінематографа, літературний твір спонукає до роботи насамперед уяву. Під час читання художнього тексту образи виникають лише в нашій свідомості. Ми не отримуємо їх готовими, як у кінематографі чи театрі, де гра акторів відтворює людські характери.
Глядачеві кінофільму чи театральної вистави не потрібно уявляти собі навіть зовнішність героїв і місце подій, адже він їх бачить. Натомість література дарує нам безмежний простір для уяви, і тільки від нас залежить, якими ми побачимо події твору та його персонажів.
Термін «література» почали широко використовувати у XVIII столітті у зв’язку з розвитком книгодрукування. 
Художній образ є основою будь-якого твору
мистецтва. У художньому образі митці поєднують дійсність і фантазію, через нього вибудовують нову вигадану реальність. У літературних і фольклорних творах через художні образи змальовуються події, учинки героїв, картини природи, виражаються настрої і, зрештою, утілюється задум автора, його ідея.
Автори художніх творів намагаються донести свою думку й викликати у нас певні настрої, почуття та роздуми. Вони звертаються до образів оповідача, образів-персонажів, образівпереживань тощо. У художньому творі можуть бути представлені, наприклад, образи дитинства, батьківщини, матері, воїна, природи, весни, любові, праці, юності та безліч інших.
Отже, художній образ — це творче відображення будь-якого життєвого явища, предмета, характеру, події чи ідеї.
За допомогою художніх образів створюється вигаданий художній світ. 
  
###069###
 
Слово «міф» у перекладі з грецької мови означає переказ, оповідь.
Міфи відображають уявлення давніх людей про те, як виникла Земля і все живе на ній. Донині існує безліч оповідей, у яких відобразилися уявлення про творців Всесвіту, про стихії та явища природи (вогонь, вітер, дощ, блискавку, зміну пір року тощо).
З міфів ми дізнаємося також про видатні подвиги й повсякденне життя наших предків, про історичні події та
надприродні сили, які, як вважали, або допомагали, або шкодили людям.
У стародавньому світі міфи мали магічне значення. Деякі з них входили до обрядів, за допомогою яких наші предки намагалися вплинути на природу (наприклад, просили в богів сприятливої погоди), прагнули забезпечити собі успіх на полюванні, позбутися хвороб тощо. 
У міфах, як і в казках, ідеться про незвичайні події, чудесні перетворення та фантастичних істот. Але між міфами і казками є відмінність. Вона полягає в тому, що казки сприймалися як вигадка, а до міфів ставилися як до оповідей про реальні події.
Крім того, казки мали розважальне і повчальне значення, а за допомогою міфів давні люди намагалися пояснити закони навколишнього світу. 
Отже, міфами називають давні оповіді про виникнення світу і створення людини, про діяння богів та героїв.
Вчені дійшли висновку, що на певному етапі історичного розвитку в усіх народів світу існували свої міфи, або
ж міфологія.
Міфоло́гією називають сукупність міфів, що виникли в усній творчості певного народу (наприклад, міфологія давніх греків, єгиптян, арабів, германців, слов’ян, американських індіанців та ін.). Також міфологією називають науку, що вивчає міфи.  
Найдавнішими вважають міфи про походження тварин і рослин. Наприклад, у грецьких міфах є оповіді про перетворення дівчини Ара́хни на павука, юнака Кипариса – на струнке дерево, а красеня Нарциса – на квітку.
В міфах корінних жителів Австралії розповідається, що тварини походять від людей, а деякі племена північних індіанців, навпаки, вважали тварин своїми предками. 
У міфах про походження людей, окрім уявлень, що нашими предками були тварини, існували й вірування про предків-богів.
У міфах різних народів трапляються також оповіді про те, що перших людей було створено з плодів рослин, зліплено з глини або вирізьблено з дерева чи кістки тварини тощо. В різних народів є чимало календарних міфів, у яких пояснюються причини змін пір року. У давніх греків – це міф про Деме́тру та Персефо́ну, у єгиптян – про померлого і воскреслого бога Озі́ріса, у народів Давнього Сходу – про звіра, який щороку помирає та воскресає.

 
###070###
 
У міфах знайшли відображення давні знання людини про будову світу, явища природи, тому часто в міфах про богів зображувалися істоти, наділені ознаками якоїсь стихії. Богів сприймали як уособлення природних явищ:
єгипетську богиню Тефну́т – вологи і спеки, давньоримську богиню Авро́ру – світанку, китайську богиню Дянь-му́ – блискавки, слов’янського Да́жбога – сонця. Богиня Дянь-му з дзеркалами в руках.
У більш пізніх міфах боги постають не лише як природні стихії, а й як сили, що опікуються людьми, їхнім
побутом (покровителі сім’ї, дому, землеробства, ремесел), владарюють над почуттями (материнської любові, кохання, вірності).
Проте в міфах давні боги могли опікуватися не тільки добрими вчинками людини, а й підштовхувати її до брехні, зради чи агресії. У міфології різних народів є, наприклад, бог війни: у грецькій – А́рес, у римській – Марс, у полінезійській – Ту, в германо-скандинавській – О́дін. Найпоширенішими в давні часи були міфи про виникнення світу. Причому в одних народів існувало вірування, що світ був створений фантастичною істотою, богом чи чаклуном, а в інших – що світ самостійно розвинувся з хаосу, з темряви, води або яйця.  
Надзвичайно цікавими є давньогрецькі міфи про походження богів і людей, про культурні здобутки й виникнення землеробства, ремесел та обрядів.
У міфах про богів розповідається про їхнє чудесне народження, життя та покровительство людям. Цікаво, що
здебільшого давньогрецьких богів зображували в міфах як істот далеко не ідеальних.
Навіть верховний бог – громовержець Зевс, повелитель усіх богів та людей, у своїх вчинках зазвичай керується власною вигодою. Він скинув із трону свого батька Кро́носа, щоб посісти його місце.
Через постійні подружні зради Зевса страждає його дружина Ге́ра. Саму красуню Геру, богиню шлюбу та кохання, міфи наділяють сварливістю, жорстокістю і мстивістю. Богиня Гера ненавидить та переслідує позашлюбних дітей
Зевса, який, своєю чергою, відчуваючи провину, не може за них заступитись. Особливо популярними до нашого часу залишаються давні міфи про тита́на Промете́я  – захисника людського роду.
Давні греки вважали, що саме Прометей зліпив із червоної глини первісну людину, вдихнув у неї душу, збудив її розум, подарував людям вогонь, навчив їх землеробству, ремесел і лікарської справи. Прометей дав людям найцінніші дари – знання.
Дбаючи про людей, цей безсмертний велетень повстав проти влади могутнього громовержця Зевса. Тому смертні вшановували титана впродовж багатьох віків і встановили на його честь свято – біг із запаленими смолоскипами, що мали назву «промете́ї». Смолоскип символізував тростину, у порожній стеблині якої Прометей приніс людям вогонь.
Також виявом вдячності у греків вважалися персні, які були нагадуванням про муки титана, прикутого ланцюгами до скелі. 
 
###071###
 
Безплідна, дика місцевість на самому краю землі в країні скі́фів. 
Суворі скелі заходять за хмари своїми вершинами. Море гуркоче, б’ючись своїми валами об підніжжя скель. Далеко за скелями видніються снігові вершини Кавказьких гір. Поволі застилають далечінь грізні хмари.
Ніколи ще не ступала тут нога людини. Сюди, на край землі, привели слуги Зевса титана Прометея, щоб прикувати його незламними ланцюгами до скелі. Слуги громовержця, Сила й Влада, ведуть Прометея. Не знають серця їхні жалю. Сумний іде за ними бог Гефе́ст зі своїм важким молотом. Жахливу справу має виконати він – своїми руками прикувати друга Прометея. Але не сміє він не послухатися батька свого, Зевса.
Сила і Влада звели Прометея на вершину скелі і підганяють Гефеста братися до роботи. Неохоче береться він за свій молот, тільки необхідність змушує його коритися. Але квапить його Сила:
– Прикуй могутніми ударами молота до скелі Прометея. Даремний твій жаль, адже ти вболіваєш за ворогом Зевса.
Гефест приковує до скелі незламними ланцюгами руки і ноги Прометея. Скеля здригається від важких ударів молота. Прикований, нарешті, Прометей. Та це ще не все, треба ще прибити його до скелі, проколовши йому груди сталевим, незламним вістрям. Зволікає Гефест.
– Прометею! – вигукує він. – Як тужу я, бачачи твої муки!
Нарешті зроблено так, як звелів Зевс. Прикований титан, а груди проколото сталевим вістрям. Знущаючись, говорить Прометею Сила:
– Тут ти зможеш бути гордим! Давай тепер смертним дари богів, викрадені тобою! Подивимося, чи спроможні допомогти тобі смертні.
Але Прометей гордо мовчить. Навіть стогін не вирвався  у нього, – нічим не виявив він страждань.
Пішли Сила і Влада, а з ними – і сумний Гефест. Сам лишився Прометей. Тільки тепер тяжкий стогін вирвався з
пробитих грудей могутнього титана, тільки тепер почав він нарікати на лиху долю:
– О, горе, горе! Стогнатиму від мук я тепер і багатобагато віків! Як знайти мені кінець моїм стражданням? 
Але що ж це говорю я! Адже я знав усе, що буде. Я мушу терпіти ці муки! За віщо ж? За те, що я дав великі дари смертним. О, горе, горе!
Та ось з далеких берегів сивого Океану з легким повівом вітерцю примчали на колісниці до скелі богині океаніди. Вони чули удари Гефестового молота, донісся до них і стогін Прометея.
Сльози заволокли прекрасні очі океанід, коли вони побачили прикутого до скелі могутнього титана. Рідним був він океанідам. Батько його був братом батька їхнього, Океана. Сповнені співчуття, просять вони Прометея розповісти, за що покарав його Зевс.
Прометей розповідає їм, як допоміг він Зевсові в боротьбі з титанами.
Здобув владу Зевс над світом і поділив її з новими богами-олімпійцями, а тим титанам, які допомогли йому, не дав громовержець влади у світі.
Зевс ненавидить титанів, боїться їх грізної сили. Не довіряв Зевс і Прометею.
Дужче розгорілася ненависть Зевса, коли Прометей почав захищати нещасних смертних людей, яких Зевс хотів погубити. Прометей пожалів їх, що не мали ще розуму. Він вдихнув їм надію, якої не знали люди, і викрав для них божественний вогонь, хоч і знав, яка кара чекає за це. Страх не спинив гордого, могутнього титана від бажання допомогти людям. [...]
 
###072###
 
З горна свого друга Гефеста викрав Прометей вогонь для людей. Він навчив їх мистецтв, дав їм знання, навчив лічби, читання й письма. Він ознайомив їх з металами, навчив видобувати їх і обробляти. 
Прометей приборкав для смертних дикого бика і наклав на нього ярмо, щоб могли користуватися люди силою биків, обробляючи поля. Прометей впряг коня в колісницю і зробив його слухняним людині.
Мудрий титан збудував перший корабель. Раніше люди не вміли лікувати хвороб, але Прометей відкрив їм силу ліків, і ними смирили вони хвороби. Він навчив їх всього, що полегшує горе і робить життя радіснішим. Цим і прогнівив він Зевса.
Океаніди дивувалися незламній силі духу титана, який насмілився повстати проти Зевса. Та ось вигукнув гнівно Прометей:
– Хоч як муч мене, громовержцю Зевсе, але настане день, коли й тебе повергнуть у ніщо. Позбудешся ти царства і скинутий будеш у морок. Здійсняться тоді прокляття батька твого Кро́носа! Ніхто не знає, як відвернути від тебе цю злу долю! Тільки я знаю!
Страх затуманив очі океанід, і блідий жах зігнав рум’янець з їхніх лиць. Простягаючи руки, білі, як морська піна, вигукнули вони:
– Безумний! Як не боїшся ти погрожувати цареві богів і людей, Зевсові? О, Прометею, ще тяжчі муки пошле він тобі!
– На все готовий я! Чого боятися? Не судилося мені померти! Нехай робить, що хоче, Зевс. Недовго йому панувати над богами!
Ледве промовив ці слова Прометей, як у повітрі швидко, неначе падаюча зірка, пронісся посланець богів Гермес і грізний став перед Прометеєм. Його послав Зевс зажадати, щоб титан відкрив таємницю: хто скине Зевса?
Гермес погрожує жахливою карою Прометеєві за непокору. Але могутній титан відповідає:
– Я не проміняю своїх скорбот на рабське служіння Зевсові. Мені краще бути прикутим до цієї скелі, ніж стати слугою тирана Зевса. Нема таких мук, якими міг би Зевс налякати мене. Ні, не дізнається він, як урятуватися від долі! 
– Так слухай, що буде з тобою, коли ти відмовишся виконати волю Зевса, – відповідає Гермес. – Ударом блискавки він кине цю скелю з тобою разом у темну безодню. Там, багато віків позбавлений світла, будеш мучитись ти в пітьмі. Минуть віки, і знову підійме тебе Зевс на світ з безодні, але не на радість. Кожного дня прилітатиме орел, якого пошле Зевс, і гострими пазурами і дзьобом буде рвати він твою печінку; знов і знов буде відростати вона, і дедалі жахливішими будуть страждання. Прометею, чи не краще скоритися!
Непохитним лишився гордий титан. Раптом задрижала земля; загримів оглушливий грім, і блиснула нестерпним
світлом блискавка. Немов громаддя гір, знялися на морі пінисті вали. Захиталася скеля. Серед реву бурі, серед гуркоту землетрусу пролунав жахливий зойк Прометея. Завалилась зі страшенним гуркотом скеля з прикованим до неї Прометеєм у безодню, у віковічну темряву. 
 
###073###
 
Минули віки, і знову підняв Зевс на світ з пітьми Прометея. Але страждання не скінчилися; ще тяжчі стали
вони. Знов лежить він, розпростертий на скелі, прикутий до неї. Пече знесилене тіло палюче проміння сонця, періщать дощі і град, а взимку лапатий сніг і льодяний холод сковує його.
І цих мук мало! Щодня прилітає величезний орел; він сідає на груди Прометея і роздирає їх гострими, як сталь, пазурами. Орел рве своїм дзьобом печінку титанові. Потоками ллється кров і червонить скелю.
За ніч загоюються рани, і знов відростає печінка, щоб удень дати нову поживу орлу. Роки, віки тривають ці муки. Стомився могутній титан Прометей, але не зломили його гордий дух страждання.
Титани давно примирилися з Зевсом. І Зевс звільнив їх з похмурого Тартару. Тепер вони, величезні, могутні, прийшли на край землі, де був прикований Прометей. Вони оточили скелю і переконують Прометея покоритися Зевсові.
Прийшла і мати Прометея, Фемі́да, і благає сина зглянутися на неї – адже так нестерпно страждає вона, бачачи муки сина. Зевс забув гнів. Тепер держава його сильна, ніщо не може похитнути її. Та й править Зевс уже не як тиран, а додержується законів. Він захищає людей і правду серед них. Тільки одне турбує громовержця – це таємниця, яку знає один Прометей.
Зевс готовий, якщо Прометей відкриє йому таємницю, помилувати могутнього титана. Близький уже час, коли скінчаться муки. Вже народився і змужнів великий герой, якому доля судила визволити з кайданів титана. Прометей, як і раніше, ховає таємницю, знемагаючи від мук, але і його починають покидати сили.
Нарешті великий герой, якому судилося визволити Прометея, під час своїх мандрів приходить сюди, на край
землі. Герой цей – Гера́кл, найдужчий з людей, могутній, як бог.
З жахом дивиться він на муки Прометея, і жаль охоплює його. Здалека чується шум могутніх крил – це летить орел на свій кривавий бенкет. Він кружляє високо в небі над Прометеєм, готовий спуститися до нього на груди.
Геракл схопив свій лук, вийняв із сагайдака2 смертоносну стрілу і пустив її. Пронизаний орел упав у бурхливе море. Мить визволення настала.
Прилинув з високого Олімпу бистрий Гермес. З ласкавими словами звернувся він до Прометея і обіцяв йому негайне звільнення, якщо відкриє він таємницю, як уникнути Зевсові лихої долі. Погодився, нарешті, могутній Прометей і сказав: 
– Нехай не одружується громовержець з морською богинею Феті́дою, бо хто б не був її чоловіком, від нього народиться син, який буде могутніший від батька. 
Прометей відкрив таємницю. Геракл розбив важкою палицею кайдани і вирвав з грудей його сталеве вістря, яким
прибитий був титан до скелі. Скінчилися муки. Так здійснилося його провіщення, що смертний визволить його. Радісними вигуками вітали титани визволення Прометея. [...]  
 
###074###
 
МІФИ ПРО ГЕРА́КЛА
Давньогрецькі міфи про могутнього напівбога Гера́кла, найбільш шанованого греками героя, і до сьогодні залишаються найпопулярнішими. Про Геракла створено цілий цикл міфів, у якому представлено життя героя від його чудесного народження до трагічної загибелі, а також його перехід у безсмертя.
Народився Геракл у сім’ї смертних людей – Алкме́ни та Амфітріо́на, онука славного героя Персе́я. Але насправді батьком Геракла був сам верховний бог Зевс.
Краса Алкмени полонила громовержця, і він вирішив скористатися довгою відсутністю Амфітріона. Зевс прибрав його подобу, прийшов у дім Алкмени і жив з нею як зі своєю дружиною.
Алкмена завагітніла. Радісний Зевс у день її пологів поклявся перед богами-олімпійцями: хто в роді Персея народиться цього дня першим, той буде владарювати над усім своїм родом і царюватиме в найбільшому давньогрецькому місті Міке́ни.
Звісно, Зевс мав на увазі свого сина. Але його ревнива дружина Ге́ра вирішила помститися зрадливому чоловікові. Богиня затримала пологи Алкмени, і першим у роді Персея народився син Сфе́нела – кволий, хворобливий хлопчик Еврісфе́й.
Ошуканому Зевсові залишалося тільки спробувати хоч якось виправити становище, аби полегшити долю сина, який опинився під владою мікенського царя Еврісфея.
Верховний бог уклав з Герою угоду: Геракл буде служити Еврісфею, доки за його наказом не здійснить 12 подвигів. Після цього він здобуде свободу та стане безсмертним. Але Гера не відмовилася від помсти. Від самого народження Геракла вона прагнула занапастити його і почала з того, що послала до немовляти двох величезних змій. Але дитя Зевса було настільки дужим, що легко задушило їх рученятами у своїй колисці.
Молодий Геракл чудово володів зброєю, вправно боровся та влучно стріляв із лука. Коли мікенський цар  Еврісфей покликав його до себе, Геракл прийшов, щоб виконати усі накази і здобути свободу та безсмертя.
Так майбутній герой отримав своє ім’я «Геракл» – «той, хто звершує подвиги через утиски Гери». 
Гераклові недовго довелося чекати першого доручення царя Еврісфе́я. Він доручив Гераклові вбити немейського лева. Цей лев, породжений Тіфо́ном і Єхи́дною, був дивовижних розмірів. Він жив біля міста Неме́ї і спустошував околиці. Зараз же пішов Геракл у гори, щоб розшукати лігвище лева. Вже був полудень, коли герой дійшов до схилів гір. Ніде не видно було жодної живої душі: ні пастухів, ні землеробів. Усе живе повтікало з цих місць, налякане жахливим левом.
Довго шукав Геракл по лісистих схилах гір та по ущелинах лігвище лева. Нарешті, коли вже сонце почало схилятися на захід, знайшов Геракл у темній ущелині лігвище; воно було у величезній печері, що мала два виходи.
Геракл завалив один із виходів величезними каменями і став чекати лева, сховавшись за камінням.
Перед самим вечором з’явився дивовижний лев із довгою кошлатою гривою. Напнув тятиву свого лука Геракл і пустив одну за одною три стріли в лева, але стріли відскочили від його шкури – вона була тверда, як сталь. Грізно заричав лев, ричання його розкотилося, немов грім.
Озираючись на всі боки, лев стояв в ущелині і шукав очима того, хто насмілився пускати в нього стріли. Та ось він побачив Геракла і кинувся величезним стрибком на героя.
Мов блискавка, мигнула палиця Геракла і громовим ударом упала на голову лева.
Лев звалився на землю, приголомшений страшним ударом; Геракл кинувся на лева, обхопив його могутніми руками і задушив. Взявши на плечі вбитого лева, Геракл повернувся в Немею, приніс жертву Зевсові і встановив у пам’ять про свій перший подвиг Неме́йські ігри.
Коли Геракл приніс убитого ним лева в Міке́ни, Еврісфе́й зблід від страху. Цар Мікен зрозумів, яку нелюдську силу має Геракл. Він заборонив йому навіть наближатися до воріт Мікен; коли ж Геракл приносив докази своїх подвигів, Еврісфей з жахом дивився на них з високих мікенських мурів. 
 
###075###
 
Тільки Геракл повернувся в Тірінф, як уже знову послав його на подвиг Еврісфей. Це був уже одинадцятий подвиг, який повинен був здійснити Геракл на службі в Еврісфея. Неймовірні труднощі довелося перебороти Гераклові під час цього подвигу. Він мусив спуститись у похмуре, повне страхіть підземне царство Аїда і привести до Еврісфея охоронця підземного царства, жахливого, пекельного пса Ке́рбера. Три голови було в Кербера, на шиї в нього звивалися змії, хвіст його закінчувався головою дракона з величезною пащею. Геракл через темну прірву спустився в пітьму підземного царства. В підземне царство Геракла
ввів вісник богів Гермес, провідник душ померлих, а супутницею великого героя була найулюбленіша дочка Зевса
Афіна Паллада. Коли Геракл увійшов у царство Аїда, з жаху розлетілися тіні померлих. Не втікала тільки, побачивши Геракла, тінь героя Мелеа́гра. З благанням звернулася вона до великого сина Зевса:
– О, великий Геракле, благаю тебе в пам’ять нашої дружби: зглянься на осиротілу сестру мою, прекрасну Деяні́ру! Беззахисною залишилася вона після моєї смерті. Візьми її за дружину собі! Будь її захисником! 
Геракл обіцяв виконати просьбу друга і пішов далі за Гермесом. Назустріч Гераклові підвелася тінь жахливої Горго́ни Медузи, вона грізно простягала свої мідні руки і махнула золотими крилами, на голові її заворушилися змії. Схопився за меч безстрашний герой, але Гермес зупинив його:
– Не хапайся за меч, Геракле! Адже це тільки безтілесна тінь!
Багато страхіть бачив на шляху своєму Геракл; нарешті, він став перед троном Аїда. Із захопленням дивилися володар царства померлих і дружина його Персефо́на на великого сина громовержця Зевса, який безстрашно спустився в царство темряви і смутку. Він, величний, спокійний, стояв перед троном, спершись на свою величезну палицю. Аїд милостиво вітав сина свого великого брата Зевса і запитав, що примусило його спуститися в царство темряви. Схиляючись перед Аїдом, відповів Геракл:
– О, володарю душ померлих, великий Аїде, не гнівайся на мене за мою просьбу, всесильний! Адже ти знаєш, що не зі своєї волі прийшов я в твоє царство. Дозволь мені, владико Аїде, відвести в Мікени твого триголового пса Кербера. Наказав мені це зробити Еврісфей, якому служу я з веління світлих богів-олімпійців.
– Я виконаю твою просьбу, але ти мусиш без зброї приборкати Кербера. Якщо приборкаєш його, то я дозволю
відвести його до Еврісфея.
Довго шукав Геракл Кербера в підземному царстві. Нарешті, знайшов. Геракл обхопив своїми руками, міцними,
мов сталь, шию Кербера. Завив Аїдів пес; усе підземне царство наповнилося його виттям. Він силкувався видертись з обіймів Геракла, та тільки міцніше стискали могутні руки героя шию Кербера. Обвив хвіст свій Кербер навколо ніг героя, вп’ялася голова дракона своїми зубами йому в тіло, але все даремно. Нарешті, напівзадушений, пес Аїда впав до ніг героя. 
Геракл приборкав його і повів із царства темряви в Мікени. Злякався денного світла Кербер; весь покрився він холодним потом, отруйна піна капала з його трьох пащ на землю; всюди, де капнула хоч краплина піни, виростало отруйне зілля.
Геракл привів до мікенських мурів Кербера. Злякався боягузливий Еврісфей, як тільки поглянув на страшного пса. Мало не на колінах благав він Геракла відвести Кербера назад у царство Аїда. Геракл виконав його просьбу і повернув Аїдові його страшного охоронця Кербера. 
 
###076###
 
Найважчим випробуванням Геракла на службі в Еврісфея був його останній подвиг. Він повинен був піти до титана А́тласа, який держить на плечах небесне склепіння, і дістати з його садів, за якими доглядають дочки А́тласа Геспери́ди, три золоті яблука вічної молодості. Яблука ці росли на золотому дереві, вирощеному богинею землі Ге́єю як подарунок Гері в день її весілля із Зевсом. Щоб здійснити цей подвиг, треба було насамперед дізнатися про шляхи до садів Гесперид, що охоронялися драконом, який ніколи не склепляв очей своїх сном.
Ніхто не знав шляху до Гесперид і Атласа. Довго блукав Геракл Азією і Європою; скрізь Геракл розпитував про шлях, але ніхто не знав його. Зайшов він на крайню північ, до ріки Еріда́ну. На берегах Ерідану з пошаною зустріли великого сина Зевса прекрасні німфи1 і дали йому пораду, як знайти шлях до садів. Геракл повинен був напасти на морського віщого старця Нере́я, коли той вийде на берег; крім Нерея, ніхто не знав цього шляху.
Геракл довго шукав покровителя моряків Нерея. Нарешті вдалося йому знайти Нерея на березі моря. Геракл напав на морського бога. Важкою була боротьба. Щоб визволитися із залізних обіймів Геракла, Нерей прибирав різні подоби, але все ж не випускав його герой. Нарешті він зв’язав стомленого Нерея, і морському богові довелося відкрити Гераклові таємницю шляху до садів Гесперид. Син Зевса відпустив морського старця і вирушив у далеку путь. 
Довелося йому йти через Лівію. Тут зустрів він велетня Анте́я, сина Посейдона, бога морів, і богині землі Ге́ї. Антей примушував подорожніх боротися з ним і всіх, кого перемагав, немилосердно вбивав. Велетень зажадав, щоб і Геракл боровся з ним. Ніхто не міг перемогти Антея, не знаючи таємниці, звідки велетень черпав під час боротьби нові сили.
А таємниця була така: коли Анте́й почував, що починає втрачати силу, він доторкався до землі, своєї матері, і поновлювалися його сили. Але варто було відірвати Антея від землі і підняти його в повітря, як зникали його сили.
Довго боровся Геракл з Антеєм, кілька разів він валив його на землю, але тільки прибавлялося сили в Антея. Раптом під час боротьби підняв могутній Геракл Антея високо в повітря, виснажились сили в сина Геї, і Геракл задушив його.
Багато ще довелося зустріти Гераклові на шляху небезпек, поки дійшов він до краю землі, де стояв великий титан Атлас.
– О, великий титане Атласе! – звернувся до нього Геракл, – я син Зевса – Геракл. Мене прислав до тебе Еврісфей, цар Мікен. Він звелів мені дістати в тебе три золоті яблука із золотого дерева в садах Гесперид.
– Я дам тобі яблук, сину Зевса, – відповів Атлас, – а ти, поки я ходитиму по них, повинен стати на моє місце і тримати на плечах небесне склепіння.
Геракл став на місце Атласа. Неймовірний тягар опустився на плечі Зевсового сина. Він напружив усі свої сили
і вдержав небозвід.
Страшенно давив тягар на могутні плечі Геракла. Він зігнувся, його м’язи здулися, мов гори, піт укрив усе його тіло від напруження, але нелюдські сили і допомога богині Афіни дали йому змогу тримати небозвід, поки вернувся Атлас із золотими яблуками.
Повернувшись, Атлас сказав героєві: 
– Ось три золоті яблука, Геракле, якщо хочеш, я сам віднесу їх у Мікени, а ти потримай до мого повернення небозвід, потім я стану на твоє місце.
Геракл зрозумів хитрість Атласа: титан хотів зовсім позбутися своєї тяжкої праці, і тому на хитрощі відповів хитрощами.
– Я згоден! – відповів Геракл, – тільки дозволь мені зробити собі подушку, я покладу її на плечі, щоб не давив їх так жахливо небозвід.
Атлас став на своєму місці і звалив на плечі тягар неба.
А Геракл підняв лук свій і сагайдак зі стрілами, взяв палицю й золоті яблука і сказав: 
– Прощай, Атласе! Я держав небозвід, поки ти ходив по яблука Гесперид, а вічно нести на плечах увесь тягар
неба я не хочу.
З цими словами Геракл пішов від титана, і знов довелося Атласові тримати на могутніх плечах своїх небозвід. А Геракл повернувся до Еврісфея і віддав йому золоті яблука. 

###077###
 
Жуль Верн – видатний французький письменник, один із найпопулярніших авторів світової літератури. Народився Жуль Верн у великому портовому місті Нант. Він з дитинства захоплювався кораблями, вітрилами, мріяв про далекі подорожі й пригоди.
Одного разу 11-річний Жуль потайки від батьків найнявся юнгою на шхуну, що готувалася відплисти до берегів далекої Індії. Хлопчика повернули додому із судна, яке вже знялося з якоря.
Минув час, і юний Жуль Верн на вимогу батьків став не мандрівником, а юристом. Але в нього з’явилася нова мрія – література. І як тільки випадала вільна година, він брався за перо.
Упродовж багатьох років Жуль Верн вивчав різні науки. Він збирав цікаві відомості з географії, астрономії, біології, фізики, етнографії і записував їх у зошити. (І таких зошитів за все його життя назбиралося понад 20 тисяч!)
Як наслідок, у Жуля Верна виникла ідея написати твір, у якому поєднувалися б захопливі пригоди із цікавими науковими фактами.
І вже перший пригодницький роман Жуля Верна «П’ять тижнів на повітряній кулі» приніс 35-річному авторові славу. Книгу одразу ж переклали багатьма мовами.  
Жуль Верн усе життя працював над створенням величезної серії книг «Надзвичайні подорожі». До цієї серії
ввійшло аж 62 романи!
У своїх творах автор багато уваги приділяв науковим відкриттям, утверджував віру в людський розум і прогрес.
Водночас Жуль Верн застерігав від використання знань на шкоду людству, від застосування технічних досягнень заради наживи і влади.
Жуля Верна називають творцем науково-фантастичного і науково-пригодницького романів. За все своє життя він написав понад сто томів. Серед них наукові дослідження з географії і художні твори. Найвідомішими є географічні романи «П’ятнадцятирічний капітан» (1878 рік) і «Діти капітана Гра́нта» (1868 рік).
ДЛЯ ТИХ, ХТО ХОЧЕ ЗНАТИ БІЛЬШЕ
Жуль Верн – автор романів про неймовірні пригоди. Однак письменник описував не казкові, магічні чи надприродні явища, а опирався на наукові факти. Багато з них стали основою його творів.
Обшир знань письменника вражав сучасників. Ходили навіть чутки, що Жуль Верн – це спільний псевдоні́м групи фахівців, які представляють різні галузі науки.
Водночас письменник зумів геніально передбачити розвиток багатьох наук. Сьогодні Жуля Верна вважають  співавтором великої кількості винаходів. Цей факт пояснюється тим, що науковців, які читали його твори, зацікавлювали оригінальні ідеї письменника, і вони починали активно працювати у визначеному романістом напрямі. Зі 108 наукових ідей Жуля Верна 64 вже стали реальністю!
Ви не повірите, але письменник передбачив появу літаків, вертольотів, кінематографа, відеозв’язку, підводних човнів тощо! Також Жулю Верну належать ідеї космічних польотів, використання атомної енергії та багато інших. 

 
###078###
 
Досвідчений китобій, капітан Халл ніколи не покладався на щасливий випадок. Полювання на смугача – важка справа. Тут не слід легковажити жодною пересторогою. І капітан Халл не легковажив. Насамперед він наказав стерновому підходити до кита проти вітру, щоб не виказати шумом свого наближення. Тож Говік скеровував шлюпку по видовженій кривій, щоб у такий спосіб обійти червонясте поле, посеред якого плавав смугач, і опинитися з протилежного боку.
Боцман Говік, старий бувалий моряк, відзначався неабиякою витримкою. Капітан Халл у всьому довіряв йому і міг цілком покластися на нього у найвідповідальнішу мить.
– Увага, Говіку! – мовив капітан Халл. – Спробуймо заскочити смугача зненацька. Постарайтеся тихенько підійти до нього на відстань, звідки його можна дістати гарпуном. – І докинув, звертаючись до матросів: – Тепер веслуйте якнайтихіше, хлопці.
Через пів години після того, як капітан Халл з командою залишили судно, вони обпливли смугача, вийшовши на нього проти вітру; тварина була тепер на півдорозі між шлюпкою й «Пілігримом».
Настав час наблизитись до кита, і це слід було зробити якомога тихіше. Може, вдасться підійти до нього майже впритул, не привернувши уваги, й загарпунити його. 
– Тихіше, хлопці! – наказав капітан Халл.
– Мені здається, – озвався Говік, – що наша рибинка щось почула! Вона вже не сопе так гучно, як досі.
– Тихіше! Тихіше! – повторив капітан Халл.
Через п’ять хвилин шлюпка перебувала за кабельтов од смугача.
Стоячи на кормі, боцман спрямовував човна до лівого боку кита, водночас стараючись триматися на певній від
стані від його страшного хвоста, одного удару якого було б досить, аби розтрощити на друзки їхню шлюпку. А на носі стояв капітан Халл з гарпуном у руці, яким він мав завдати першого удару. Поряд з капітаном у цебрі лежала перша з п’яти бухт линви, міцно прив’язаної до гарпуна. До цієї линви можна буде по черзі доточити інші чотири, якщо кит пірнатиме на велику глибину. 
– Приготуватись! – стиха скомандував капітан Халл.
Смугач уже не рухався й, здавалось, заснув. Кити, що їх заскакують отак зненацька під час сну, – дуже легка
здобич. Часто їх вдається забити першим ударом. «Дивно, що він не ворушиться! – подумав капітан Халл. – Не
може бути, щоб цей мамула спав... Тут щось не те!»
Те саме подумав і боцман, намагаючись роздивитися другий бік тварини, хоч і намарне. Однак розмірковувати було ніколи – настав час діяти.
Тримаючи гарпун посередині держака в піднятій руці, капітан Халл кілька разів змахнув ним туди й назад, щоб краще прицілитись смугачеві в бік. Відтак із силою метнув гарпун.
– Назад, назад! – тут же крикнув він.
Матроси, налігши на весла, рвонули шлюпку назад, щоб вчасно уникнути удару смугачевого хвоста.
Раптом пролунав вигук боцмана, й усі зрозуміли, чому кит лежав на воді так довго і непорушно.
– Китеня! – гукнув боцман.
Поранена гарпуном самиця перекинулась набік, і тоді моряки побачили китеня, яке вона саме годувала.
Капітан Халл знав: якщо поблизу китеня – полювати ще небезпечніше. Мати, напевно, люто захищатиметься, рятуючи себе й своє «маля», якщо так можна назвати тварину футів двадцять завдовжки. Проте, всупереч побоюванням, смугачиха не напала відразу на шлюпку й не довелося чимскоріше рубати линву, прив’язану до гарпуна, та рятуватися втечею. Як це теж часто буває, вона спершу пірнула, потім велетенським стрибком вихопилася з води й неймовірно швидко попливла геть. Китеня не відставало від матері.  
 
###079###
 
Але перш ніж вона пірнула, капітан Халл і боцман встигли її роздивитися, а отже, й оцінити, чого вона варта. Це була велетенська тварина – щонайменше вісімдесят футів од голови до хвоста. Її жовтаво-брунатна шкура була поцяткована численними темно-коричневими плямами.
Було б справді жаль після щасливого початку відмовитись од такої багатої здобичі.
І почалася погоня – точніше, катання на буксирі. Шлюпка з піднятими веслами стрілою мчала по хвилях. Говік холоднокровно правував кормовим веслом, утримуючи шлюпку попри всі її жахливі ривки та повороти. А капітан Халл, не зводячи очей зі здобичі, повторював:
– Увага, Говіку, увага!
Але боцман і так ані на мить не послабляв пильності. Шлюпка значно відставала від кита, і линва розмотувалася з такою швидкістю, що виникало побоювання, коли б вона не спалахнула від тертя об борт. Тож капітан Халл весь час змочував линву, наливаючи води в цебро з бухтою. Однак смугачиха ніби не збиралась ані спинятись, ані стишувати гону. До першої линви доточили другу, й вона розмоталась так само швидко. Через п’ять хвилин довелося в’язати третю, і вона теж хутко помчала під воду.
Смугачиха не спинялася. Мабуть, гарпун не зачепив жодного важливого для життя органу. Ось вона пірнула під воду, і з чимдалі крутішого нахилу линви було видно, що тварина, замість вертатись на поверхню, забирається чимраз глибше.
– Хай йому біс! – гукнув капітан Халл. – Ця бестія зжере усі наші п’ять бухт.
– І відтарабанить нас бозна-куди від «Пілігрима»! – докинув боцман Говік.
– Однак їй колись та доведеться виплисти на поверхню, щоб дихнути, – мовив капітан Халл. – Кит – не риба; повітря йому потрібно, як і людині.
До третьої бухти невдовзі довелося доточити четверту, і це вже занепокоїло матросів, кожен з яких подумки прикидав, скільки саме припаде йому від улову. 
– От бісова тварюка! – бурмотів капітан Халл.
Нарешті дійшла черга й до п’ятої бухти. Вона теж швидко розмоталася до половини. Аж тут линва ніби послабла.
– Чудово! – вигукнув капітан Халл. – Линва слабне: смугачиха стомилася!
Вони перебували миль за п’ять од «Пілігрима». Капітан Халл, піднявши жердину з вимпелом на кінці, подав Дікові Сенду знак підійти ближче. Однак вітер був слабкий і нестійкий. Він повівав короткими подувами. Напевне, «Пілігримові» буде важко, якщо взагалі можливо підійти до шлюпки.
Тим часом, як і передбачав капітан Халл, смугачиха спливла на поверхню подихати. Гарпун стирчав у неї в боці. Вона майже непорушно лежала на воді, мабуть, дожидаючи китеняти, яке відстало під час цього несамовитого гону.
Капітан Халл наказав налягти на весла, і незабаром вони знов підпливли до смугачихи. Два матроси за наказом капітана склали весла й озброїлись довгими списами, якими добивають пораненого кита. Узяв списа й капітан. 
 
###080###
 
Говік сторожко правував шлюпкою, не відводячи очей від смугачихи.
– Увага! – крикнув капітан Халл. – Бийте влучно, хлопці, не схибте! Ви готові, Говіку?
– Готовий, капітане, – відповів боцман, – однак мене турбує одна річ. Дивно, що після таких несамовитих перегонів ця тварюка виляглась на воді й не ворушиться.
– Мені це теж здається підозрілим, Говіку.
– Треба діяти обережніше.
– Так, обережніше. Але ми мусимо взяти її будь-що!
Шлюпка ще ближче підійшла до смугачихи, яка повільно крутилася на місці. Китеняти не було видно, і, можливо, вона шукала його. Раптом смугачиха змахнула хвостом і відпливла футів на двадцять.  
– Бережись! – закричав капітан Халл. – Зараз вона візьме розгін і кинеться на нас. Бери вбік, Говіку, вбік!
Смугачиха й справді повернулася головою до шлюпки.
Потім, вдаривши по воді своїми велетенськими плавцями, кинулась уперед. Боцман Говік, який точно визначив напрямок нападу, рвонув шлюпку вбік, і смугачиха проскочила мимо, не зачепивши її.
Капітан Халл і два матроси встигли вдарити тварину списами, намагаючись влучити в якийсь важливий для життя орган. Смугачиха спинилася й, пустивши високо вгору два струмені забарвленої кров’ю води, знов кинулась на шлюпку. Величезна тварина посувалася стрибками й здавалася ще страхітливішою. Треба було мати неабияку мужність, щоб не розгубитися, побачивши такого велета.
Говік і цього разу зумів уникнути удару, відвівши шлюпку вбік. Коли смугачиха мчала мимо, їй знов завдали три глибокі рани списами. Пливучи, тварина так сильно била по воді своїм страшним хвостом, що піднялася велетенська хвиля, неначе зненацька схопився шторм. Шлюпка мало не перекинулася й, зачерпнувши бортом води, заповнилася до половини.
– Відра! Відра! – закричав капітан Халл.
Два матроси, кинувши весла, заходились швидко вичерпувати воду. Тим часом капітан Халл перерубав линву, в якій уже не було потреби. І то слушно: розлючена від болю тварина й не думала тікати. Тепер нападала вона, і її агонія несла із собою страшну загрозу.
Вона втретє повернулася носом до шлюпки і пішла в атаку. Але напівзатоплена шлюпка вже не могла маневрувати так легко, як досі. Тепер вона навряд чи уникла б удару, переставши слухатись керма; тим паче не могла вона втекти. Хоч хай як матроси налягали на весла, прудка смугачиха наздогнала б їх кількома змахами плавців. Треба було думати вже не про напад, а про самооборону.
Капітан Халл розумів це дуже добре. За третьою атакою вдалося тільки послабити удар. Промчавши мимо, смугачиха зачепила шлюпку одним з передніх плавців з такою силою, що Говік упав. Жоден із трьох списів, як на лихо, підбитих поштовхом, не влучив у ціль.
– Говіку! – гукнув капітан Халл, ледве встоявши на ногах.
– Я тут, капітане! – відповів боцман, підводячись. – У мене все в порядку!
Раптом він побачив, що його кормове весло зламалось навпіл
 
###081###
 
Ма́рлей помер. Це точно. Свідоцтво про його смерть було підписане пастором та іншими. Сам Скрудж підписав його, а кожний документ, підписаний Скруджем, мав велику вагу на біржі... Марлей був мертвий, як камінь.
Чи знав Скрудж, що Марлей помер? Звичайно знав. Як же було йому не знати? Вони, – Бог знає скільки літ, – були в компанії. Скрудж був єдиним спадкоємцем його рухомого і нерухомого добра, єдиним його другом; один же тільки він і оплакав Марлеєву смерть. Але і Скрудж не був надто вражений цією сумною подією…
Скрудж залишив Марлеєве ім’я на вивісці «Скрудж і Марлей». Іноді люди Скруджа звали Скруджем, а часом Марлеєм, і він озивався. Йому було однаково.
О! Скрудж був справжній жмикрут: він умів схопити людину, як кліщами, придушити, скрутити. Це був старий грішник – заздрий, жадний, твердий, як кремінь, але ніяке кресало не могло викресати з нього благородної іскри, скритний, потайний та самостійний, як той слимак. Через холод у душі і вся постать його немов заморозилась: ніс загострився, щоки зморщились, хода стала скутою, очі почервоніли, тонкі губи посиніли, а голос, хитрий та прикрий, скрипів. Холодним інеєм блищало його волосся, брови і сухе підборіддя. Скрудж всюди носив із собою той холод; в найгарячіші дні він морозив ним свою контору і не давав їй нагрітися хоч би на градус навіть на Різдво.
Надвірний холод і тепло не впливали на Скруджа. Найгірша негода не могла дойняти його. Злива, град мають перевагу – вони іноді бувають щедрі, а Скрудж ніколи. Ніхто на вулиці, зустрівшися з ним, не зупинявся, щоб
привітно спитати в нього: «Як ся маєте, пане Скрудже? Коли ви зайдете до мене?» Старці не сподівалися від нього милостині; діти ніколи не питали, котра година; ніхто ніколи за все його життя не попросив його показати дорогу...
Скрудж не звертав на те уваги. Йому навіть подобалося протовплюватися дорогами людського життя, нехтуючи людським співчуттям.
Якось, перед одним із найкращих днів року, перед Різдвом, старий Скрудж працював у своїй конторі. Година
була холодна, похмура. Туман аж проймав. Скрудж чув, як люди ходили надворі, крекчучи з холоду. Туман був такий густий, що по той бік двору будинки здавалися привидами...
Скрудж не зачиняв дверей у своїй кімнаті, щоб наглядати за писарем, що переписував папери в сусідньому закамарку, тісному та темному, неначе бочка. В коминку в Скруджа ледве горіло, а в коминку в писаря так мало було вогню, що здавалося, неначе там жевріла одна жарина.
Але писар не міг підкинути вугілля, бо скринька з вугіллям стояла в Скруджевій кімнаті, й щоразу, як писар увіходив туди з лопаткою, щоб набрати вугілля, господар казав йому, що, мабуть, їм прийдеться розлучитися. І писар замотав шию білою хустиною і думав, як би його зігрітися коло свічки, але це була трудна справа!..
– Будьте здорові, зі святим вечором, з веселим Різдвом, дядечку! Щасти вам, Боже! – залунав зненацька радісний голос. То говорив Скруджів племінник, хутко ввійшовши в кімнату.
– Що за дурниці! – відказав Скрудж.
Племінник зігрівся, швидко йдучи по холоду та туману; на щоках у нього горів рум’янець, очі блищали.
– Різдво дурниці, дядечку!? – спитав племінник. – Ви, звичайно, так не думаєте? 
 
###082###
 
Але, окрім моєї великої шаноби до святого Різдва, я ще вважаю цей день найкращим у році; добрий, веселий, ласкавий, привітний день! Єдиний з усіх днів, коли всі вузькі серця ширшають, коли всіх бідніших людей вважають за своїх товаришів, а не створіннями іншої породи. І через те, дядечку, хоч Різдво й не поклало мені в кишеню ані шматочка злата або срібла, а я все ж певний, що воно мені дало добро і буде ще його давати; я славлю його... Та не гнівайтеся, дядьку! А краще приходьте до нас завтра обідати.
– Іди ти до… – перше ніж я прийду до тебе!
– Але через що? Чому?
– А нащо ти оженився? – одповів Скрудж.
– Бо закохався.
– «Бо закохався!» – заворкотів Скрудж з таким презирством, немов йому сказали щось, ще дурніше за «веселе
Різдво». – Прощавай!
– Але ж, дядьку, ви й тоді, як я був нежонатий, не були в мене жодного разу: нащо ж відмовлятися тепер моїм одруженням! Я нічого від вас не хочу, нічого не прошу, чому ж нам не бути добрими друзями?
– Прощавай, – промовив Скрудж.
– Мене до самого серця діймає ваша невблаганність. Ніякої сварки між нами не було; я спробував зблизитися з
вами заради Різдва і до кінця свят матиму веселий настрій. Бажаю й вам, дядечку, радісно зустріти Різдво!
– Прощавай, – сказав ще раз Скрудж.
Але, незважаючи на це, племінник вийшов, не промовивши жодного гнівного слова. Він зупинився, щоб побажати й писареві щасливих свят, і той, хоч вже мало не зовсім замерз, але від щирого серця відповів на привітання. Почувши це, Скрудж пробубонів:
– Оце ще! Писар бере п’ятнадцять шилінгів на тиждень, – з жінкою і цілою сім’єю на шиї, – а теж думає про «радісне Різдво»! Ні! Це божевільні люди!
Писар впустив двох панів, поважних і дуже приємних на вигляд. Вони підійшли до Скруджа з паперами в руках і вклонилися:
– Чи це контора Скруджа й Марлея? – почав один.
– Сьогодні якраз сім років, як Марлей помер, – відповів Скрудж.
– Ми певні, що ви будете його щедрим наступником, – сказав пан, подаючи Скруджеві підписний лист. Почувши зловісне слово «щедрий», Скрудж насупив брови, покрутив головою і віддав папір.
– У це Свято, – провадив далі пан, подаючи Скруджеві перо, – більше ніж коли хотілося б купити деякого припасу для бідних; вони дуже страждають від холоду. Сотні тисяч людей не мають найпотрібнішого!
– Хіба вже нема тюрми? – спитав Скрудж.
– Тюрем занадто багато, – відповів пан, опускаючи перо.
– А робітні будинки ще є?
– Я хотів би сказати, що нема. Але, на жаль, вони занадто ретельно працюють.
– А закон про бідних все ще в силі?
– У повній силі.
– Так! А я боявся: думав, чи не сталося чогось такого, що спинило їх діяльність. Я дуже радий, що помилився. 
 
###083###
 
– Якби вони згодилися швидше вмерти, – відповів Скрудж, – то ще й краще було б: поменшало б трохи людей, а то вже дуже наплодилося!.. Втім, вибачте мені, панове, це не моє діло. Досить чоловікові знати свої справи і не мішатися в чужі. Прощавайте, добродію!
Побачивши, що більше нема чого говорити, пани пішли. А Скрудж продовжував далі свою роботу, дуже задоволений собою. Тим часом туман зробився густий, а темрява стала непроглядна. Мороз міцнішав. На вулиці проти двору робітники ремонтували газові труби. Вони розпалили багаття. Навколо нього зібралися дорослі й діти в лахмітті, гріючи руки біля вогню. Вода у крані замерзла, і він став неначе шматок льоду. Тільки світло від ламп у крамницях, прикрашених ялинками, кидало червоний колір на тротуар.
Якийсь убогий хлопчик з червоним носиком, – бо мороз гриз його за носик так, як собака гризе кістку, – спинився коло дірочки від ключа у Скруджевих дверях, щоб пошанувати господаря колядкою, але тільки що він заспівав: «Щасти, Боже, господарю!», як Скрудж люто вхопив лінійку й вимовив такий скажений прокльон, що бідний співак од жаху перебіг на другий бік вулиці.
Час було замикати контору. Скрудж з неохотою встав зі свого стільця, і по тому знаку писар зразу погасив свічку в своєму закамарку і надів шапку.
– Ви, певне, захочете бути вільні завтра цілий день, чи не так? – запитав у нього Скрудж.
– Якщо це для вас буде вигідно…
– Зовсім не вигідно і це несправедливо, бо я плачу вам гроші за цілий день даремно.
Писар зауважив, що це трапляється раз на рік.
– Хороша причина, щоб обкрадати людей кожного 25 грудня, – сказав Скрудж, защіпаючи своє пальто під саму шию. – Ну та вже нехай буде завтра ваш день, але зате післязавтра приходьте якомога раніше.
І Скрудж, буркочучи, вийшов з контори. Писар швидко, як блискавка, замкнув її, краще замотав хустину навколо шиї (пальта в нього не було) і побіг, ковзаючись по замерзлих калюжах і так святкуючи Святвечір. Потім він з
усієї сили побіг додому, щоб гратися зі своїми дітьми в піжмурки, бо світити в них не було чим.
Скрудж жив у тій домівці, що колись належала його покійному товаришу. Це був ряд темних кімнат у здоровенному домі. Дім був такий старий та понурий, що, окрім Скруджа, ніхто в ньому не жив. Решта квартир винаймали в ньому для контор. Двір був такий темний, що Скрудж мусив іти навпомацки. Густий туман висів над старими похмурими ворітьми. 
Тепер читачеві треба звернути увагу на молоток біля Скруджевих дверей і добре запам’ятати, що він був зовсім звичайний. Скрудж бачив його щоранку і щовечора. Пам’ятайте, що за всі сім років Скрудж не згадував Марлея, а згадав оце вперше перед вечором, як говорив з тими панами. Встромивши ключ у замок, Скрудж виразно побачив, що молоток – не молоток, а Марлеєве обличчя. Хоч навкруги було темно, однак обличчя світилося якимсь блідим світлом. Обличчя було дуже бліде, очі на ньому широко розплющені, але воно було страшне не через свій вираз.
Коли Скрудж почав пильно придивлятися до цього явища, то воно зникло, і молоток знов став молотком.  
 
###084###
 
[...] Відьма знялася так високо, що тільки чорною цяткою миготіла вгорі. Та де тільки з’являлася цятка, там зорі одна по одній зникали на небі. Незабаром відьма назбирала їх повний рукав. Три чи чотири ще блищали. Раптом, з іншого боку, з’явилася друга цяточка, побільшала, почала розтягатись і вже то була не цяточка. Короткозорий, хоч би він наклав на ніс, замість окулярів, колеса з комісарової брички, і тоді не розпізнав би, що воно таке: вузенька мордочка, яка безнастанно вертілася на всі боки, закінчувалась, як і в наших свиней, кругленьким п’ятачком; ніжки були тоненькі. А ззаду в нього теліпався хвіст гострий та довгий; хіба тільки по цапиній бороді під мордою, по невеличких ріжках, які стирчали на голові, та що увесь був не біліший од сажотруса, можна було догадатися, що то чорт, якому останню ніч залишилося вештатись по білому світу та під’юджувати на гріхи добрих людей. Завтра ж, тільки-но вдарять перші дзвони до утрені, побіжить він, не оглядаючись, підібгавши хвоста, до свого барлога.
Тимчасом чорт підкрадався потихеньку до місяця і вже простягнув був руку, щоб схопити його; та враз смикнув її назад, ніби обпікшись, посмоктав пальці, подриґав ногою. Але ж хитрий чорт не покинув своїх витівок. Підбігши, раптом схопив він обома руками місяць, кривляючись та дмухаючи, перекидав його з руки в руку і поквапно сховав до кишені, і, начебто нічого й не було, побіг далі. У Диканьці ніхто не чув, як чорт украв місяця. Та яка ж була причина зважитися чортові на таке беззаконне діло? А ось яка: він знав, що багатого козака Чуба запросив дяк до себе на кутю, де, крім куті, буде варенуха, горілка та багато всякої страви. А тимчасом його дочка, красуня на все село, зостанеться дома, а до дочки напевне прийде коваль, силач і хлопець хоч куди, що був чортові осоружніший, ніж проповіді отця Кіндрата. На дозвіллі коваль малював і вславився як найкращий живописець на всю околицю.
Всі миски, з яких диканські козаки сьорбали борщ, були розмальовані ковалем. Коваль був богобоязлива людина й малював часто образи святих, і тепер ще можна знайти в Т... церкві його євангеліста Луку. Але тріумфом його майстерності була одна картина, намальована на церковній стіні, на якій зобразив він святого Петра в день страшного суду з ключами в руках, як той виганяв з пекла нечисту силу; переляканий чорт кидався на всі боки, передчуваючи свою погибель, а замкнені колись грішники били поліняками і всім, що під руку трапилось. У той час, як майстер працював над цією картиною й малював її на великій дерев’яній дошці, чорт з усієї сили намагався перешкоджати йому; штовхав невидимо під руку, хапав із горна в кузні попіл і обсипав ним картину; та, незважаючи на все, роботу було закінчено, дошку внесено до церкви і вправлено у стіну в притворі, і з того часу чорт заприсягся мститися ковалеві. 
Одну тільки ніч залишалося йому блукати по білому світу; але й цієї ночі він шукав способу зігнати на ковалеві свою злість. І для цього наважився вкрасти місяць, сподіваючись, що старий Чуб ледачий та вайлуватий, а до дяка від хати не так вже й близько: дорога йшла поза селом, повз вітряки, повз кладовище. Ще місячної ночі варенуха та горілка могли б заманити Чуба. Але в таку темряву навряд чи вдалося б кому стягти його з печі та викликати з хати. А коваль, що здавна не ладнав з ним, при ньому нізащо не наважиться прийти до дочки, дарма, що дужий.
Отаким чином, як тільки чорт сховав у кишеню свою місяць, враз по всьому світі зробилося так темно, що не
кожен би знайшов дорогу до шинку, не тільки до дяка. Відьма, опинившись раптом у темряві, скрикнула. [...] 
 
###085###
 
Я був годованцем у тітки Едлі й дядька Сікстена. Опинився в них, коли мені було всього рік. А до того жив у сирітському притулку. Мене взяла тітка Едля. Власне, вона вибирала дівчинку, але не було такої, як їй хотілося, тому взяла мене. Хоч ні тітка Едля, ні дядько Сікстен не любили хлопчиків. Їм здавалося, що через мене в помешканні стало надто гамірно: я, мовляв, приношу надто багато бруду з парку і надто голосно сміюся. Тітка Едля казала: 
– Проклятий той день, коли ти з’явився в нашому домі!
А дядько Сікстен мовчав. Хоч ні. Інколи він казав:
– Ану гайда з-перед моїх очей, щоб я тебе не бачив!
Я здебільшого сидів у Бенка. Його тато завжди розмовляв із ним, допомагав йому будувати моделі літаків, позначав карбами на одвірку в кухні, скільки він виріс тощо. І всім хлопцям можна було приходити гратися до Бенка. А до мене не дозволяли нікому приходити, бо тітка Едля казала, що в них не дитячий майданчик.
Вечорами, коли я вже лежав у ліжку, я розмірковував, хто мій справжній тато і чому я не мешкав у нього і в своєї матері, а в притулку і в тітки Едлі та дядька Сікстена. Тітка Едля якось була сказала мені, що моя мати померла, коли я народився. А хто мій батько, нікому не відомо. Та можна собі уявити, який то поганець. За ці слова я її зненавидів. Я твердо знав, що мій тато не поганець. Хто був ласкавий до мене, то це тітка Лундін, що продавала садовину в ятці. Вона деколи пригощала мене цукерками і яблуками. Тепер, після всього, я часто розмірковую, хто ж була та тітка Лундін. Адже того жовтневого дня торік усе почалося з неї.
Того дня тітка Едля кілька разів сказала мені, яке це лихо, що я опинився в її домі. Надвечір вона послала мене до пекаря купити її улюблених сухариків. Я надяг шапочку і вийшов на вулицю. Коли я поминав ятку з садовиною, тітка Лундін стояла на порозі. Вона взяла мене за підборіддя й почала якось дивно й пильно приглядатися до мене. Тоді мовила:
– Хочеш яблука?
Вона дала мені гарне червоне яблуко. А тоді попросила:
– Може, вкинеш мені в скриньку поштову картку? – Тітка Лундін написала на картці кілька рядків і дала її
мені. – Прощавай, Бу Вільгельме, – мовила вона. 
Я пішов до поштової скриньки за квартал від ятки. І коли вже мав опустити в неї картку, помітив, що вона світиться, ніби горить. Атож, літери, які написала тітка Лундін, яскріли, мов жарини. Я не втримався і прочитав картку. На ній було написано: «Королю Країни Далекої. Той, кого ти так довго шукаєш, у дорозі день і ніч і несе в руці знак – осяйне золоте яблуко».
Я нічого не втямив. Але мене чомусь обсипало морозом, і я вкинув картку до скриньки. Хто в дорозі день і ніч? І хто несе в руці золоте яблуко? Та ось я глянув на яблуко, яке мені дала тітка Лундін. І побачив, що золоте. В мене в руці було осяйне золоте яблуко! Я відчув себе дуже самітним. Я пішов до парку Тегнера й сів
на лавку. Там не було ні душі. 
В парку стояв присмерк і сіявся дрібний дощ. Але в будинках навколо світилось. Мабуть, скрізь, де світилось, діти сиділи зі своїми батьками. Тільки я сидів надворі в темряві сам. Сидів сам. Сам із золотим яблуком і не
знав, що з ним робити. Я обережно поклав його біля себе на лавку. Поблизу стояв ліхтар, і світло падало на мене й на яблуко. Але те світло осявало й ще щось на землі. Виявилося, що то звичайна пляшка з-під пива, порожня. Тільки хтось заткнув її уламком гіллячки. Я підняв пляшку і раптом помітив, що в пляшці щось ворушиться.  
 
###086###
 
– Досить уже, бачив я цю школу, нічого там цікавого. У мене тут повно справ, вдома. Я обіцяв Гродуду зробити таку приспособу, щоб шукати кісточки, а то він їх багато зарив у мене під ліжком, а знайти не може, так що ні́коли мені в школу ходити.
Мама присіла прямо переді мною навпочіпки. Я похитав головою. Вона стала мене вмовляти. Я заплакав. Вона взяла мене на руки, я почав кричати. І тоді вона дала мені ляпаса. Першого у моєму житті. Ось так. Ось тобі і школа.
Це був початок жахіття. Я мільйон разів чув, як батьки розповідали цю історію.
Своїм друзям, вихователям, учителям, психологам, логопедам і консультантові з профорієнтації. І досі щоразу, коли її чую, я згадую, що той детектор кісточок для Гродуду я так і не сконструював. А зараз мені тринадцять років, і я навчаюсь у шостому класі. Так, сам знаю, що щось тут не так. Не треба загинати пальці, сам поясню. Два рази я залишався на другий рік: у початковій школі в другому класі і ось тепер – у шостому.
Через цю школу вдома вічно скандали, самі розумієте…
Мама плаче, а батько кричить на мене, або, навпаки, мама кричить, а батько мовчить. Мені неприємно бачити їх такими, але що я можу вдіяти? Що їм сказати? Нічого.
Я нічого не можу їм сказати, тому що варто лише відкрити рота, буде ще гірше. А вони повторюють мені одне і те саме, як папуги: «Працюй!» «Працюй!» «Працюй!» «Працюй!» «Працюй!» Та розумію я, розумію. Не такий я вже й тупий. Я б і радий працювати, та ось біда – не виходить. Все, чому навчають у школі, для мене китайська грамота. В одне вухо влітає, а в друге вилітає. Водили мене до мільйона лікарів, перевіряли очі, вуха, навіть мозок. Часу витратили купу, а висновок виявився простий: у мене, бачте, проблема з концентрацією уваги. Насмішили! Я і сам знаю, що зі мною, мене б спитали. Все зі мною гаразд. Жодних проблем. Просто мені нецікаво. Не-ці-ка-во. Крапка.
Добре в школі було тільки один рік – у старшій дитсадковій групі. Там у мене була вихователька Марі́. Ось її
я ніколи не забуду.
Я тепер думаю, Марі́ пішла працювати в школу, щоб займатися тим, що їй подобалося: рукоділлям та майструванням всякої всячини. Я її відразу полюбив. Із найпершого дня. Вона носила одяг, який
сама собі шила, светри, які сама в’язала, прикраси, які сама придумувала. Не було жодного дня, щоб ми не приносили чого-небудь додому: їжачка з пап’є-маше, кошеня з пляшечкою молока, мишку в горіховій шкаралупі, малюнки, аплікації…
Оце була вихователька – ми в неї не лише перед святом Матері працювали з бажанням. Вона казала: день прожитий не даремно, якщо ти щось зробив своїми руками. Тепер я думаю, що від того щасливого року і пішли усі мої нещастя, бо саме тоді я зрозумів одну дуже просту річ: найбільше в світі мені цікаві мої руки і те, що вони здатні змайструвати.
Іще скажу про Марі: чудово знаю, чим я їй зобов’язаний. Прийнятною успішністю в підготовчому класі – ось чим. Вона ж бо зрозуміла, з ким має справу. Знала, що я ладен розплакатися, якщо мене попросять написати моє ім’я; що я нічогісінько не запам’ятовую і для мене навіть лічилочку прочитати напам’ять – тихий жах.  
 
###087###
 
Ось я вам все це розповідаю, але я б не хотів, аби ви думали, що мої батьки відстій. Та ні ж бо, ні, вони в мене нормальні… одне слово, батьки як батьки. Просто школа все псує. Я, між іншим, через це весь минулий рік записував у щоденник тільки половину домашніх завдань – щоб менше було скандалів і сліз. Чесне слово, тільки тому, але в мене язик не повернувся сказати це директорці, коли я опинився у сльозах в її кабінеті. Жахливе безглуздя.
Взагалі я правильно зробив, що не сказав. Що вона може зрозуміти, індичка надута? Все одно через місяць вона мене відрахувала. Відрахувала через фізкультуру. Цього ви ще не знаєте: спорт я ненавиджу майже так само, як школу. Не так само, але майже. Якби ви мене побачили, ви б зрозуміли чому. Татамі і я, як то кажуть, – речі несумісні. Я не вдався ні зростом, ні мускулатурою, ні силою. Скажу вам більше: я натуральний здохляк.
Буває, стою – руки в боки, надимаю груди – перед дзеркалом і дивлюся на своє відображення. Вигляд ще той, викапаний хробак на заняттях з бодибілдингу, або ж, пам’ятаєте, того хлопця, який хотів вступити в легіон в «Астери́ксі-легіоне́рі»? Нібито здоровань, але коли знімає плаща зі звірячих шкур, видно, що здохляк.
Ну гаразд, не можна ж усе на світі брати до голови, інакше і схибнутися недовго. Так ось, наплював я минулого року на фізкультуру. Навіть коли пишу це слово, рот у мене сам собою розтягується в посмішку до вух… Тому що на уроках фізкультури в мадам Берлюро́н я посміявся так, як не сміявся ніколи в житті.
Ось так це почалося.
– Дюбоск Ґрегуар, – сказала вона, глянувши в журнал.
– Я.
Я знав, що знову завалю нафіг вправу і буду посміховиськом. Стояв і думав, коли ж це все скінчиться. Словом, тільки я ступив вперед, усі вже загигикали. Але сміялися вони цього разу не з моєї незграбності – просто того дня я мав доволі безглуздий вигляд. Я забув вдома спортивну форму, і все б нічого, але це вже було втретє за чверть, ось я і попросив Бенжаме́на позичити мені форму брата, щоб знову не залишили після уроків.
(Я за один рік після уроків стільки насидівся, що вас стільки за все життя не залишали!) Я ж не знав, що у Бенжамена брат – клон Зеленого Велетня і зросту в ньому метр дев’яносто… Ну ось, уявіть мене у формі XXL і кросівках сорок п’ятого розміру. Чи варто казати, що я мав успіх…
– Це що таке? Що за вигляд? – заволала мадам Берлюрон. Я прикинувся дурником, це я вмію, і сказав: – Е-е, я не розумію, мадам, минулого тижня все було гаразд… Не розумію… Це її приголомшило:
– А ну, подвійний переворот вперед, ноги разом.
Я заледве перевернувся один раз і загубив кросівок. Почув, як всі регочуть, і вирішив розвеселити їх ще більше. Перевернувся вдруге і примудрився запустити другий кросівок у стелю. Коли ж я підвівся, усі побачили мої труси, бо завеликі спортивні штани сповзли. Мадам Берлюро́н була червона, як буряк, а хлопці реготали. І в мене від того їхнього сміху щось відпустило всередині, бо сміялися вони без злості, класно сміялися, як у цирку. Після цього уроку я вирішив, що так завжди і буду на фізкультурі клоуном. Блазнем мадам Берлюро́н. Коли люди качаються від сміху завдяки вам, це ж чудово, і потім, це як наркотик: що більше люди сміються, то більше хочеться їх смішити.  
 
###088###
 
Дома скандал був довшим, галасливішим і навіть прикрішим, ніж зазвичай. Закінчувався червень, і жоден коледж з вересня мене приймати не захотів. Батьки рвали на голові волосся. Терпіти було несила. А я лишень стискався з кожним днем, щоб мене поменше помічали. Я казав собі, що якщо отак зменшуватися, зменшуватися, то можна зрештою геть зникнути, і тоді всі проблеми вирішаться само собою.
Відрахували мене 11 червня. Спочатку я цілими днями сидів дома. Вранці дивився П’ятий канал або «Телемагазин» (там такі неймовірні штуки бувають, у «Телемагазині»!), після обіду перечитував старі комікси або збирав потихеньку головоломку із 5000 деталей, яку мені подарувала тітка Фанні.
Але довго я так не витримав. Захотілося хоча б чимось зайняти руки… Я став оглядати будинок, щоб з’ясувати, чи можна що-небудь покращити. Мама часто жалілася на прасування і казала, що її мрія – прасувати сидячи. Ось я і взявся за вирішення цієї проблеми.
Зробити нижче прасувальну дошку не вдавалося, тому я від’єднав її ніжки, вирахував потрібну висоту і встановив дошку на чотири дерев’яні ніжки, як звичайний стіл. Потім відкрутив коліщатка від старого столика і приладнав їх до стільця, на якому давно ніхто не сидів. Ще й підставку для праски переробив. Це в мене зайняло два дні. Потім я взявся за мотор газонокосарки. Розібрав його повністю, добре почистив і знову зібрав по гвинтику. Косарка завелася з півоберта. Тато не хотів мене слухати, але я знав, що не треба везти її в ремонт, вона не працювала через бруд.
Того дня під час вечері атмосфера вдома була спокійнішою. Мама приготувала мені на подяку грінки з ковбасою, сиром і яйцем, мої улюблені, а батько не став вмикати телевізор. Він і заговорив першим. 
– Найобразливіше, синку, що ти все-таки здібний хлопець… Ну і що накажеш з тобою робити, як тобі допомогти? Вчитися ти не любиш, це факт. Але до шістнадцяти років школа є обов’язковою, це ти знаєш?
Я кивнув.
– Виходить замкнене коло: чим менше ти займаєшся, тим більше ненавидиш школу, а чим більше ти її ненавидиш, тим менше займаєшся… Як думаєш із нього вийти?
– Почекаю до шістнадцяти і піду працювати.
– Розмріявся! Хто тебе візьме?
– Ніхто, знаю, я буду винаходити всякі штуки і сам їх робити. Багато грошей мені не треба, проживу як-небудь.
– Ось це ти даремно! Звичайно, не обов’язково бути багатшим за дядечка Скруджа, але грошей тобі треба буде більше, ніж ти думаєш. Доведеться купувати інструменти, майстерню… хто його знає що ще! Ну добре, відкладемо цю тему. Поговоримо краще про твоє навчання… Ні, Ґрегуаре, не кривись, подивись на мене, будь ласка. Нічого у тебе не вийде без мінімуму знань. Уяви собі, винайшов ти щось неймовірне. Але ж треба подати патент, правда? І написати його, між іншим, грамотною французькою мовою… І потім, думаєш, зробив, приніс – і справу зроблено? Потрібні схеми, креслення, розрахунки, інакше з тобою ніхто й розмовляти не буде, а твій винахід хто-небудь украде вмить…  
 
###089###
 
Край, у якому жив машиніст Лукас, звався Недогадія, і своїми розмірами та Недогадія похвалитися не могла. Вона була геть крихітна, особливо коли порівнювати її з іншими країнами й континентами, приміром, Німеччиною, Африкою чи Китаєм. На її теренах умістилося б хіба дві наших кімнати, проте на весь край здіймалась одна гора з двома вершинами, однією високою й однією трішки нижчою. Навколо гори звивалися різні дороги з маленькими мостами. Крім того, була ще зміяста залізниця. Вона то ховалася, то знову визирала із одного з п’яти тунелів, які колись прошили гору й обидві її вершини. Та й без будинків у цій країні не обійшлось – один був звичайнісінький, а інший із крамницею. Додайте до цього ще маленьку залізничну станцію, яка щулилася під горою. Там-то й мешкав машиніст Лукас. А на горі, поміж вершинами, стояв замок. На перше око, країна була так забудована, що й голки не встромиш. Однак випадало пам’ятати про одну дрібницю – заступити за кордон означало намочити ноги. Ще б пак, та країна лежала на острові, а сам острівець губився ген-ген поміж неозорих океанських просторів. Чого острів звався Недогадією, а не якось інакше, ніхто, звісно, не знав. Але одного дня це, напевно, хтось з’ясує.
Так і жив машиніст Лукас зі своїм паротягом. Точніше, паротяжихою. Емма – так її звали – була симпатичною, та трохи старенькою і (чого гріха таїти!) товстенькою паротяжихою. Пояснювалось усе просто: замість тягати вугілля за собою, вона носила його в черевці.
Тепер, либонь, хтось спитає, що забула та паротяжиха в крихітній країні?
Паротяг потрібен машиністові, бо ж той його водить.
Звісно, він міг би водити і якийсь ліфт, але тоді його звали б ліфтером. Справжній машиніст паротяга хоче бути машиністом паротяга та й годі. До того ж, на Недогадії ліфти не водилися.
Машиніст Лукас був невисоким товстунчиком, який не переймався тим, чи потрібна комусь паротяжиха, чи ні. Картуз на його голові добре пасував до спецівки. Його очі синіли, мов безхмарне небо над Недогадією. А ось обличчя і руки давно почорніли від оливи й сажі. І хоча він щодня мив їх своїм особливим машиністовим милом, сажа вперто не бажала зникати. Вона в’їлася йому в шкіру, бо Лукас рік у рік повсякдень бруднився нею коло своєї паротяжихи.
Щойно машиніст усміхався, – а робив він це частенько, – як у роті зблискували білі, мов сніг, зуби. А ще Лукас мав у лівому вусі маленького золотого кульчика й пахкав грубенькою люлькою-носогрійкою. Машиніст був невисокий, та міцно збитий. За бажання він завиграшки зав’язав би залізного цвяха бантиком. Але ніхто не знав, який він сильний, адже Лукас любив спокій і мир, отож зроду-віку не хизувався своєю силою. Щодня машиніст снував туди-сюди, ганяючи паротяжиху всіма п’ятьма тунелями, а нічого особливо не мінялося. Його Емма пихкала й задоволено свистіла. А часом і Лукас насвистував собі під ніс пісеньку – так-то вони співали на два голоси, і послухати їх була сама втіха. Надто в тунелях, де до веселої пісеньки підпрягалася луна. 
 
###090###
 
На верхів’ї Скель Червоних,
Скель Великої Плащини,
Там стояв Життя Владика,
Гі́тчі-Ма́ніто2 могучий,
І з верхів’я Скель Червоних
Він до себе звав народи,
Звідусіль людей скликав він.
Від слідів його неслася
І тремтіла в сяйві ранку
Річка, падаючи з кручі.
І провів персто́м1 Владика
Путь лучкову по долині
І сказав, провівши, річці:
«Ось тобі навік дорога».
Від червоного беске́та2
Одломив рукою камінь
І зліпив із нього люльку,
І оздобив візерунком.
А над річкою він вирвав
Очере́тяну стеблину
І цибýх зробив для люльки;
І червоною корою
Із лози набив він люльку,
І дихнув на ліс зелений.
І від подиху у лісі
Загойдались раптом віти
І, зустрівшись, зайнялися;
І на горах на високих
Запалив їм Люльку Згоди
Гітчі-Маніто могучий
На ознаку, що на раду
Всі народи він скликає.
Вився дим поволі, тихо
В сяйві сонячного ранку:
Спочатку́ – мов темна смужка,
Потім – наче синя пара,
Закруглявся у повітрі,
Як зимою ліс, верхів’ям,
Сніжно-білими клубами
Плив все вгору, вище й вище, 
 торкнувся врешті неба,
І розлився, розкотився
В сизих хвилях над землею.
...Від Скелястих Гір далеких,
Від озер Країни Снігу, –
Звідусіль усі народи
Дим угледіли на небі,
Дим, що йшов із Люльки Згоди.
І пророки всіх народів
Їм сказали: «То Поквана!
Сим далеким синім димом,
Що лозою в небі в’ється,
Що рукою наче кличе,
Гітчі-Маніто могучий
Зве до себе на пораду
Всіх людей, усі народи».
По річках, лугах збігались
І збиралися народи:
Йшли Чоктоси і Команчі,
Йшли Гурони і Мендени,
Делавери і Могоки,
Йшли Шошони і Омоги,
Пони йшли і Чорноногі,
Оджибеї і Дакоти
До Великої Плащини
Перед світлі Божі очі.
В зброях всі, в яскравих фарбах,
Як дерева в час осінній,
Наче ранок на світанні,
Всі зійшлись вони в долині
З ворожнечею у душах.
В їх очах – смертельний виклик,
В їх серцях – звіряча лютість,
Вікове бажання помсти –
Заповіт страшний від предків.  
 
###091###
 
Черга на міській площі зібралась о п’ятій годині ранку, коли ніде ще не світилося, а далеко в навколишніх селищах співали півні. О сьомій, коли розвидніло і почав розходитися туман, стало видно руїни будинків і постаті людей, які по двоє, по троє ішли на ринок і на фестиваль.
Хлопець стояв у черзі за двома чоловіками, що голосно розмовляли між собою. В холодному повітрі кожне слово
лунало ніби вдвоє гучніше. Тупцюючи на місці й хукаючи на червоні від холоду, порепані руки, він дивився на грубий домотканий одяг тих, що стояли перед ним, і на довгу чергу чоловіків та жінок попереду.
– Агов, хлопче, а ти що робиш тут так рано? – запитав чоловік, який стояв позад нього.
– Стою в черзі, – відказав хлопець.
– Чом би тобі не поступитися своєю чергою тому, хто справді розуміється на таких речах?
– Дайте малому спокій, – раптом сказав, озирнувшись, один з тих, що стояли попереду.
– Та я ж пожартував, – чоловік позаду поклав руку хлопцеві на голову, але той сердито скинув її. – Мені стало дивно, що він о такій ранній годині не в ліжку.
– Він справжній знавець мистецтва, щоб ви знали, – знову озвавсь чоловік, який заступився за хлопця. Звали
його Грігсбі. – Як тебе звати, хлопче? – запитав він.
– Том.
– Том збирається плюнути сильно і влучно, правда ж?
– Аякже.
У черзі засміялися. Трохи далі попереду якийсь чоловік продавав каву в потрісканих, щербатих чашечках. Том
бачив маленьке тепле багаття і рідину, що кипіла в іржавій каструлі. То не була справжня кава. Її робили з диких ягід, що росли на луках за містом, і продавали по пенні за чашечку. Нею можна було хіба що зігріти шлунок, та й купував її мало хто – не кожен міг дозволити собі таку розкіш. Том обернувся й подивився туди, де за зруйнованою бомбою стіною видно було кінець черги.
– Кажуть, вона всміхається, – мовив він.  
– Еге ж, усміхається, – озвався Грігсбі.
– Кажуть, її зроблено з олійної фарби й полотна.
– Так. І тому я думаю, що це не оригінал. Оригінал, я чув, був намальований багато раніше на дереві.
– Кажуть, їй чотири століття!
– Можливо, й більше. Ніхто не знає напевне, який нині рік.
– Дві тисячі шістдесят перший.
– Авжеж, хлопче, так кажуть. А може, все це брехні! Може, й тритисячний чи п’ятитисячний, хто знає? Деякий
час усе було в такому жахливому безладі, що до нас дійшли тільки жалюгідні рештки.
Черга посунулася трохи вперед холодною бруківкою.
– Ми скоро її побачимо? – нерішуче спитав Том.
– Через кілька хвилин. Щоб тримати людей на відстані, її обнесли оксамитовою огорожкою на чотирьох мідних
стовпцях – усе найвищого ґатунку. І запам’ятай, Томе: ніякого каміння. Кидати в неї каміння заборонено.
– Гаразд, сер.
Сонце, підвівшись у небі, пригріло дужче, і люди в черзі стали знімати з себе вбогий верхній одяг і засмальцьовані капелюхи.
– А чого ми всі тут стоїмо? – нарешті запитав Том. – Тільки щоб плюнути? – Дивлячись на сонце й навіть не повернувши голови до Тома,
Грігсбі відповів:
– Знаєш, Томе, на це є багато причин. – Він машинально сягнув рукою до давно обірваної кишені по неіснуючі сигарети. Том бачив такі жести вже хтозна кілька разів. – Вся річ у ненависті, в ненависті до всього минулого. Ти ж знаєш, Томе, як ми опинилися в такому становищі, коли міста наші – руїни, дороги геть розбито бомбами, а добра половина полів світиться поночі від радіоактивності. Хіба не так? 
 
###092###
 
Що таке справжні негаразди Лерой Кліві зрозумів, коли спрямував свій поштоліт-243 крізь неколонізоване зоряне скупчення Сергон. Раніше йому доводилося мати справу лише зі звичайними проблемами міжзоряного поштового перевізника: старий корабель, поїдені іржею труби, невивірені астронавігаційні прилади. Але цього разу, знімаючи параметри курсу, він зауважив, що в кораблі стає надто спекотно.
Кліві приречено зітхнув, увімкнув систему охолодження і зв’язався з поштмейстером Бази. Розмова відбувалася на межі досяжності радіозв’язку, і голос поштмейстера ледь пробивався крізь океан статичних розрядів.
– Знову проблеми, Кліві? – запитав він лиховісним тоном людини, яка сама складає графіки й свято в них вірить.
– Як вам сказати, – іронічно відповів Кліві. – Якщо не брати до уваги труби, прилади та комунікації, то можна вважати, що все гаразд, за винятком ізоляції та охолодження.
– Справді, ганьба, – сказав поштмейстер, раптом сповнений співчуттям. – Уявляю, як тобі там.  
Кліві перемкнув на максимум регулятор охолодження, витер піт, який заливав очі, й подумав: поштмейстерові лише здається, що він уявляє, як почуваються його підлеглі.
– Хіба ж я не клопочуся в уряді про нові кораблі? – Поштмейстер невесело розсміявся. – Схоже, вони вважають, що доставляти пошту можна на будь-якому кориті.
На даний момент Кліві мало цікавили проблеми поштмейстера. Попри те, що система охолодження працювала на повну потужність, корабель і надалі нагрівався.
– Зачекайте хвилину, – сказав Кліві і попрямував у хвостову частину корабля, звідки пашіло жаром. Там він виявив, що три його цистерни заповнені не пальним, а пухирчастим розпеченим до білого шлаком. З четвертим баком та сама метаморфоза відбувалася прямо на очах. Якусь мить Кліві ошелешено дивився на цистерни, тоді обернувся й кинувся до радіо.
– Пального не залишилося, – повідомив він. – Схоже, відбулася каталітична реакція. Казав я вам, що нам потрібні нові цистерни. Я сідаю на першу ж кисневу планету, яка трапиться.
Він дістав Аварійний довідник і переглянув матеріали про скупчення Сергон. У цій зоряній групі не було колоній, а решту подробиць пропонувалося шукати на карті кисневих світів. Що там було, окрім кисню, ніхто не знав.
Кліві сподівався це з’ясувати, якщо тільки його корабель до того часу не розсиплеться.
– Сідаю на З-М-22, – прокричав він поштмейстеру через тріск розрядів.
– Подбай, як слід, про пошту, – прокричав у відповідь поштмейстер. – Я негайно надсилаю корабель.
Кліві відповів, що він зробить з поштою – із усіма двадцятьма фунтами пошти. Однак поштмейстер до того часу  вже вимкнув прийом. Кліві вдало приземлився на З-М-22: винятково вдало, беручи до уваги той факт, що до його розпечених приладів неможливо було доторкнутися. Розм’яклі від перегріву труби скрутило вузлом, а поштова сумка на спині обмежувала рухи. 
 
###093###
 
Господар лісового царства, його дух-оборонець, хранитель, захисник. Наші предки вірили, що коли ліс сягає певного обширу, накопичує достатньо внутрішньої енергії, він отримує щось схоже на свідомість і волю, які матеріалізуються в дух.
Що сильніший та здоровіший ліс, то могутніший лісовик.
Це дух-одинак, бездітний і неодружений (не плутайте його з російським лєшим, який має жінку-кікімору й дітей), тому не зацікавлений у накопичуванні матеріальних благ.
Залежно від обставин, лісовик легко змінює подобу. Може обертатися на велетня, вищого за найбільше в лісі дерево, а може щезнути в траві, наче мурашка. Він легко стає сухим пнем, купиною, грибом чи звичайним мохом: за секунду перетворюється на птаха чи звіра, найчастіше на ведмедя, вовка та пугача.
Може набирати й людської подоби. Тоді це невисокий на зріст дідок. Шкіра в нього сіро-синя чи сіро-зелена та де-не-де поросла мохом. Кажуть, що з віком шкіра лісовика змінює колір: що він старший, то зеленіший. У лісового пана геть відсутні брови та вії. Очі — булькаті й зелені. Коли він гнівається, ті змінюють колір, стають оранжевими. Волосся на голові, вуса й борода сіро-зелені. Лісовик має тільки одне вухо — ліве, і воно велике та всечуюче.
Лісовик — істота справедлива й без причини не карає. Усі лісові духи і звірі скоряються йому. Жодна подія в лісових володіннях не відбувається без його відома та дозволу.
Він передбачає небезпеки. Кажуть, що перед початком невідворотної пожежі лісовик гучно сурмить у ріг, попереджаючи всіх мешканців лісу про вогняну загрозу.
Мисливці, лісоруби, пастухи, звичайні селяниз-биральники намагалися дотримуватися неписаних правил поведінки в лісі, щоб не розгнівити лісовика. Звіролови не полювали в пору розмноження тварин, не вбивали заради розваги. Першу спійману здобич вони обов’язково залишали в дар шанованому пану лісовику.
Лісорубам рубати деревину можна було тільки взимку. Коли ліс спить. І брати лише дерева, пошкоджені буревієм, старі чи хворі або в тих місцях, де вони росли загусто. «Дерево — то жива істота», — свято вірили наші предки. До того ж це й домівка для дрібного звіра, комах та деяких лісових духів...
За віруванням наших пращурів, якщо ви прийшли в ліс погуляти чи позбирати ягоди-гриби-трави, то насамперед слід попрохати дозволу увійти: «Дух лісу, до тебе з добром прийшов. Дітям твоїм дари приніс. Дозволь у володіння твої ступити, дозволь від щедрот твоїх дещицю отримати. Кошики добром лісовим наповнити. Уклін низький тобі, господарю лісу, кладу і закон твій визнаю». Обов’язково слід принести кусень хліба, покласти його під дерево чи на пеньок — це ваш гостинець лісовику. Тепер можна сміливо заходити.  
 
###094###
 
Григорій Сковорода — український філософ, поет, педагог. Народився на Полтавщині, у містечку Чорнухи, у небагатій козацькій родині. Початкову освіту здобував у сільській школі. А коли підліткові Григорію виповнилося 12 років, вступив до Києво-Могилянської академії.
Григорій Сковорода був надзвичайно обдарованим. Він вивчив латинську, грецьку, церковнослов’янську, польську, німецьку й інші мови. Дуже багато читав. У 19 років Григорія забрали до Санкт-Петербурга співати в царській капелі.
Відомо, що юнак відмовився служити цариці.
Згодом митець подався в мандри Європою. Він побував у Словаччині, Угорщині, Італії, Німеччині та Польщі. Відтак повернувся в Україну, обійняв посаду професора й викладав у Переяславі, Харкові, перекладав і писав.
Окрім Харкова, Григорій Сковорода побував у таких містах і селах Харківщини: Бабаї, Валки, Великий Бурлук, Гусинка, Ізюм, Куп’янськ, Липці, Острогорськ, Охтирка. Саме в цих мандрах він і писав байки та притчі.
Михайло Ковалинський, учень Григорія Сковороди, пише про свого вчителя: «Уставав дуже рано, їв раз на день, без м’яса і риби, був завжди веселий, сильний, рухливий, з усього задоволений, до всіх добрий, усім готовий послужити. Поважав і любив добрих людей без різниці їх стану, навідувався до хворих, розважав сумних, ділився останнім з тим, хто нічого не мав».
Значну частину літературної спадщини Григорія Сковороди становлять байки. Письменник уклав збірку з п’ятнадцяти творів під назвою «Байки Харківські».
Героями байки найчастіше є тварини, рослини, предмети, рідше — люди.
Алегоричні образи птахів і звірів не завжди мають українські назви, чимало з них узяті з Біблії або античної (давньогрецької та давньоримської) літератури.
Байки Григорія Сковороди прозові.
Вони складаються з двох частин:
• діалогу, або оповіді;
• сили (повчання, яке також називають мораллю ).
— Скажи мені, Бджоло, чого ти така дурна? Чи знаєш ти, що плоди твоєї праці не стільки тобі самій, як людям корисні, а тобі часто і шкодять, приносячи замість нагороди смерть; одначе не перестаєш через дурість свою збирати мед.
Багато у вас голів, але всі безмозкі. Видно, що ви без пуття закохані в мед.
— Ти поважний дурень, пане раднику, — відповіла Бджола.— Мед любить їсти й ведмідь, а Шершень теж не проти того. І ми могли б по-злодійському добувати, як часом наша братія й робить, коли б ми лише їсти любили. Але нам незрівнянно більша радість збирати мед, аніж його споживати. До сього ми народжені й будемо такі, доки не помремо. А без сього жити, навіть купаючись у меду, для нас найлютіша мука.
  
###095###
 
Запросив Король і своїх мудреців, щоб вони порадили, що робити, і пояснили, що сталося з дитиною. Але й ті після довгої наради сказали:
— Не знаємо, наш ласкавий Королю, чому Королівна мовчить. Дав Вам Бог дар мати дитину, та чомусь забрав у неї дар мови. Просіть Бога, щоб Він вклав дитині слова в уста. Нічого мудрішого ми Вам не підкажемо.
І, зажурені, мудреці пішли з палацу, бо гірко було їм бачити Короля і Королеву у великому смутку замість радості, якою так недавно вони були сповнені.
Довго молилися Король і Королева, щоб їхня донечка вимовила хоч звук. Щоб почути, як вона сміється...
Але минали дні й місяці, і нічого не змінювалося. Дівчинка мовчала і так, мовчки, росла.
Росла Єва дуже доброю. Дуже любила гратися в королівському саду серед розкішних дерев і квітів, а ще — приходити в королівський парк, де жило багато добрих звірят. Тут  вона обіймала ручками міцні стовбури дерев, притулялася до них, схиляла гарне личко до кори, проводила по ній пальчиками, заплющувала очі й дуже пильно до чогось дослухалася. І хоч ніхто в це не повірив би, вона тоді чула, про що думають дерева.
Єва розуміла й мову трави і квітів. Вона часто сідала на землю біля чудових квіток, цілувала їхні голівки, лагідно проводила пальцями по їхніх листочках, і квіти дуже любили, коли дівчинка довго-довго сиділа біля них. Не раз до неї зліталися пташки: соловейки, зяблики, сойки, голуби, ластівки, дятли, стрижі та дрозди — і розповідали їй різні дивовижі, які тільки бачили у світі.
Прибігали малі полохливі зайці — і було дивно, що поруч із Євою вони переставали будь-чого боятися… А маленька Єва розуміла мову кожного з них і теж чудувалася, що ніхто із людей не вміє слухати, про що говорять старий дуб і ясен, і ромашка, і вивірка, і тремкий малий соловейко.
Серед пахучих троянд, ромашок, маків, настурцій та інших прекрасних квіток, поруч своїх друзів звірят Єва уявляла собі країну, де все завжди цвіте. Де немає смутку, де можна бути вільно-вільно. До всіх говорити, кожного обійняти. І журилася, бо старий сич якось сказав їй, що вона розуміє мову всього живого саме тому, що не може говорити до людей. А Єві якнайбільше хотілося говорити саме людською мовою. Словами, яких вона ніколи не відчула на губах. Дівчинці дуже хотілося почути звук власного голосу, і їй здавалося, що він був би такий красивий. Що якби Бог дав їй дар говорити, вона щебетала би, як пташка — від ранку до вечора. І тоді розповіла б усім довкола про ті дивовижі, які їй розказали дерева, квіти, звірята й пташки. Батьки дуже любили свою дитину, і найбільшим щастям для них було б, якби вона могла до них озватися. Король із Королевою тоді теж крадькома втирали очі рукавами королівських шат. Поки тривали весна і літо, Єва часто бавилась у садах і парках, але коли наставала осінь, а потім зима, вона теж не втрачала радості, бо тоді майже щодня приходила до чудесної королівської оранжереї, де росли сотні заморських квіток із теплих країв і щебетали барвисті заморські пташки.
Єва любила всі квіти, але з усього, що росло в оранжереї, їй найдужче подобалися лілії. Може, тому, що вони були спокійні й тихі. А може, тому, що з усіх чудернацьких рослин, які росли поруч, вони були найпростіші. І дуже-дуже тендітні. Червоні, жовтогарячі, жовті лілії вже розквітли, а білі, як сніг, усе ніяк не розпускали своїх пуп’янків.
Росли помалу-помалу.
Садівник якось сказав Єві:
— Якщо ці лілії добре доглядати, вони зацвітуть якраз на Різдво.
Єва дуже зраділа. Тепер вона щодня приходила до лілій. Поливала їх і просто сиділа поруч із ними, милуючись листочками, стеблами і ще закритими пуп’янками.
 
###096###
 
Я обережно визирнув із-за рогу будинку й одразу ж відсахнувся: біля мого під’їзду стояв Кактус. На жаль, з Кактусом, якого насправді звуть Сашко Смик, я знайомий майже від народження — ми живемо у сусідніх квартирах.
Мама каже, що сваритися ми з ним почали, ще лежачи у візочках… Не знаю, з чого почалася наша ворожнеча, але скільки я себе пам’ятаю, кожна наша зустріч закінчувалася якщо не бійкою, то штурханами.
А тепер він став схожий на гібрид жирафи з орангутангом. Тобто виріс одразу на дві голови й накачав м’язи, як у Шварценеґера! І перша ж наша сутичка скінчилася тим, що я зрозумів: ось що відчувають альпіністи, потрапивши під гірську лавину!
Я до цього давно звик і ставився просто — як до неминучого лиха. Ми з Сашком завжди були однакові на зріст і сили в нас були рівні. Але після літніх канікул я побачив Кактуса й просто остовпів. Розумієте, раніше Сашко був невеличкий і худий, волосся в нього стирчало на всі боки, як колючки в кактуса, — через це його так і прозвали. 
Після цього я почав виходити з дому, як шпигун у старих фільмах — полохливо озираючись, а потім біг до школи крізь прохідні двори. А коли все ж стикався десь із Сашком ніс до носа, то просто тікав, як звичайний боягуз.
— Підійди до мене, дитинко! Зараз як дам боляче!
Ось і тепер Кактус мене помітив, ошкірився і почав підманювати пальцем. При цьому ще й приказував:
— Киць-киць, не бійся, я тебе трохи поб’ю, по-сусідськи, — і було видно, що зайти до під’їзду мені так і не пощастить.
Я відчув, що втягаю голову в плечі, мов черепаха, яка помітила небезпеку й намагається сховатися у панцир, і щодуху побіг геть, подалі від Сашка і від його нахабного переможного реготу. По ногах мене бив футляр від скрипки — адже я саме повертався з уроку музики, і це, здається, смішило Сашка найдужче. 
Адже він дражнив мене Поганським Паганіні ще відтоді, як уперше побачив зі скрипкою. Хоча справжнє моє ім’я Клим Джура.
Серце в мене калатало як скажене, я задихався і відчував, що Кактус ось-ось схопить мене за шкірки й почне лупцювати, — але тут сталося щось дивне й незрозуміле: люк, на який я наступив, раптом почав м’яко вгинатися під моїми ногами, і я шкереберть полетів у чорну прірву.
Клим потрапляє до секретної лабораторії ТТБ — Таємного Товариства Боягузів. Спочатку він подумав, що це якась комп’ютерна гра. На великому екрані хлопчик побачив себе: Клим втікав від Кактуса. Йому стало соромно.
Жінка з монітора повідомила: — Ми винайшли засіб від страху. І ти маєш стати першою людиною, на якій ми хочемо його випробувати. Але повторюю: ти можеш відмовитися. Тільки зробити це треба зараз. Давши згоду, ти вже не зможеш стати таким, як раніше. Вирішуй! Так само тримаючи схрещеними пальці, я кивнув і впевнено сказав: — Я згоден! Звісно, тоді я й уявити не міг, які неймовірні наслідки матиме ця моя необачна згода!
 
###097###
 
Повертаючись додому, Клим зауважив похмурі постаті у довгих плащах і старомодних крислатих капелюхах, які затуляли свої обличчя газетами. Удома на столі хлопець помітив невеличкий предмет, схожий на комп’ютерну флешку. Однак, коли взяв предмет до рук, то з подивом виявив, що це звичайнісінький спортивний свисток на мотузці. Схожий свисток має учитель фізкультури. Звідти почувся голос бабусі.
— Климе, якщо ти зараз чуєш моє послання, значить мене захопили синьомордики. Не хвилюйся. Головне: зроби все точно так, як я тобі скажу. По-перше, підійди до вікна. 
Я був такий ошелешений, що слухняно рушив до єдиного у вітальні вікна.
— Бачиш вазон із калачиками? Витягни квітку, на дні горщика дістань ключ, — спокійний голос бабусі продовжував давати вказівки.
Я закляк. Уявити, що моя бабуся, для якої її квіти, здавалося, були найбільшою радістю в житті (вона весь час підливала їх добривами й підв’язувала листочки), сама пропонує видерти з коренем калачика, було просто неможливо. Але голос бабусі, яка ніби передбачала, що я вагатимусь, наказав:
— Скоріше, часу залишилося зовсім мало. Діставай ключ. На подвір’ї під старою грушею стоїть жовтий автомобіль. Цим ключем відчиниш дверцята, сядеш за кермо, а далі отримаєш нові інструкції. І головне, онучку: нічого не бійся. Ми маємо план. Скоро ти про все довідаєшся. Пам’ятай, ТТБ у тебе вірить!» — бабусин голос якось дивно забринів, і мені здалося, що вона намагається стримати чи то сміх, чи то сльози.
За останні дні я звик до несподіванок, але те, що моя лагідна й завжди усміхнена бабуся якимось чином пов’язана з Таємним Товариством Боягузів, не вкладалося у мене в голові. Але тепер над цим ніколи було розмірковувати. Раптом я відчув, що синьомордики, як їх влучно прозвала бабуся,  
перейшли у наступ. І, невідомо з якої причини, своїми першими жертвами вони вибрали нашу родину.
Я стріпнув головою, відганяючи вагання й страх, легко висмикнув калачик з горщика, намацав на дні ключ і вибіг з дому, шукаючи очима жовтий автомобіль. Чомусь я сподівався, що побачу щонайменше жовтий мерседес останньої моделі. Насправді ж під покрученою дуплавою грушею, що якимось дивом вижила посеред заасфальтованого міського подвір’я, стояв... обшарпаний «горбатий» «Запорожець»...
«Тю, — промайнуло у мене в голові, — і на цій іржавій консервній бляшанці ми збираємося перемогти космічних монстрів і врятувати світ?»
Голос розповідав про пані Соломію, яка була... бабусею Клима.
— Пані Соломія — видатний учений. Це вона винайшла протиотруту від вірусу страху. А ним уже заражена більшість мешканців Землі. На жаль, синьоморди вистежили пані Соломію й зненацька захопили її. Та в неї, про всяк випадок, був підготовлений запасний план. І виконати його маєш ти.
Я ще думав над щойно почутими словами, коли відчув, що мій швидкісний «Запорожець» гальмує. Визирнув у вікно й зойкнув від подиву — ми стояли посеред сільської садиби моєї бабусі. Я ступив на зелений спориш і підійшов до криниці. Хотів напитися води й уже почав опускати відро на ланцюгу, коли почув лопотіння крилець. До мене підлетів жовтий метелик — той, що зранку приніс записку, — і так, ніби він робив це все життя, спокійнісінько сів мені на долоню.
Тепер я зміг роздивитися метелика краще. Усе в ньому було точнісінько таке, як у звичайних капустяних метеликів — і жовті крильця, що мінилися на сонці, й довгий хоботок, і шість лапок, і закручені вусики. 
 
###098###
 
Ще ніколи Мишко Неборак так не квапився після школи додому. Довелося навіть вибачитися і скасувати похід на виставку марсіянських хижих орхідей, про який вони позавчора домовилися з Алісою Шелдон. На щастя, Шелдон не образилася. Аліса була справжньою подругою: однією з тих небагатьох, кому Мишко розповідав майже
все — і не боявся прохопитися зайвим слівцем.
«Майже», бо лишалася-таки одна тема, яку він не міг обговорювати ані з Алісою, ані з кимось іншим: справжня робота його батьків. А сьогоднішнє скасування походу на виставку безпосередньо стосувалося саме цієї теми. 
Замість того щоб милуватися хижими орхідеями, Мишко мусив якнайшвидше зупинити клятого повуча1 — створіння, спроєктоване якраз для того, аби ніхто не міг стати між ним і його метою. 
Неборак вдягнув наплічник і побіг на дах школи, а по дорозі вкотре спробував викликати батька по фродику.
Мишкова модель була не з надсучасних, але підтримувала всі основні функції: багатоканальний мобільний зв’язок, активізація до трьох віртуальних екранів водночас, доступ до всесвітньої Грибниці, трансляція звуку та відео… От тільки зараз Мишкові потрібно було одне: додзвонитися до батька... Зі стартового майданчика на даху він устиг побачити, як вистрибують з вікна учительської стрімкі чорно-помаранчеві силуети, схожі на суміш павука та оси.
У кожного було вісім еластичних ніг і надміцний корпус із камерами.
Повучі приземлилися на подвір’ї, на мить завмерли, а потім порскнули хто куди. Кожен біг згідно з координатами, які надав їм директор. Кожен ніс свою сувору звістку відповідним адресатам. Узагалі-то Попередження-Від-Учителів виписували в школі нечасто… …Мишко Неборак зітхнув, роззирнувся, чи хто, бува, не бачить, увімкнув двигун — і стрибнув з даху.
Реактивний наплічник після недавнього падіння чмихав і підозріло гуркотів, але часу чекати на шкільний бус
у Мишка не було. Він мусив за будь-яку ціну випередити свого повуча.
…Повучі завжди потрапляли туди, куди їх послали, — і завершували справу до кінця.
Та хіба в нього лишався вибір? Якщо повуч знайде батька, той щонайменше залишиться без роботи — або й узагалі загине!
— Загроза пов’язана з так званим «Рокіруванням в Імператорській Скарбниці», — заявив Ненарок…
— Рокірування, — розповідав Ненарок, — відбулося п’ять років тому під час Дванадцятої експедиції. У Скарбниці Сліпих Пінгвінів було знайдено дивні споруди: вони нагадували величезні престоли, створені з невідомого надміцного матеріалу. Професори Світлана й Антон Ненароки висловили припущення, що це таємничі Престоли Спокою, які побіжно згадуються в Малому барсумському літописі. Зокрема, у літописі йдеться про певний ритуал, пов’язаний із ними. Професори спробували його відтворити, однак під час експерименту стався потужний сплеск енергії невідомої природи. Антон Ненарок зник, хоча деякі факти лишають надію, що він досі живий і здоровий.
 
###099###
 
Ви розгорнули перший у вашому житті підручник з географії. Він поведе вас стежками давньої та захопливої науки, предметом вивчення якої є наша планета Земля. Минають століття, а в людей не зникає бажання дізнаватися більше про рідний край, свою країну, континент, планету. Це не лише цікаво, а й необхідно для подальшого розвитку людського суспільства, його життя в злагоді з природою.
Підручник стане вам надійним провідником у світ географії. У ньому ретельно дібраний цікавий та корисний матеріал.
 Вивчення кожного розділу або великої теми розпочинається з його анонсування, яке містить інформацію про ваші основні здобутки в процесі опанування його змісту, а також стислий опис-уведення.
 Рубрика «Пригадайте» містить запитання та завдання про те, що вам відомо з раніше вивченого чи власного досвіду. Це треба відновити в пам’яті, щоб краще зрозуміти новий матеріал.
 Назва рубрики «Нові терміни та назви до скарбнички знань» говорить сама за себе. Усі нові для вас слова в тексті виділені шрифтом або фоном. Звертайте увагу на їхній наголос та написання. Нові географічні терміни спробуйте запам’ятати, а їхні визначення не повторюйте дослівно, а передавайте своїми словами, тобто так, як ви їх розумієте.
 У рубриці «Коротко про головне» подано найважливішу для вас інформацію з теми. Уважно аналізуйте малюнки (схеми, карти, таблиці, ілюстрації тощо), виконуйте запропоновані до них завдання. Це допоможе краще усвідомити й запам’ятати матеріал.
 У рубриці «Працюємо разом (у групі, у парі, аналізуємо, досліджуємо)», яку розміщено в електронному додатку до підручника, запропоновані завдання для здійснення спільних спостережень і дій, які допоможуть вам стати справжніми дослідниками / дослідницями. Уважно слухайте пояснення щодо виконання завдань і поділу на групи. Дотримуйтеся вказаної у групових проєктах послідовності дій.
 У підручнику також є теми для виконання практичних завдань. Вони допоможуть вам набуті знання одразу застосувати на практиці. Це спостереження за природними явищами, розв’язування географічних задач, роботи на контурних картах, з атласом.
 Для дослідження своєї місцевості пропонуємо рубрику «Проєкт для краєзнавця».
 Для тих, хто любить таємничі, загадкові й незвичайні факти про природу або життя людей, у підручнику є рубрика «Вірю – не вірю», у якій наведені факти, які вам слід підтвердити або спростувати, скориставшись різними інформаційними джерелами.
 Якщо вам цікаво дізнатися, як ви засвоїли та можете використовувати матеріал, скористайтеся запитаннями й завданнями з рубрики «Оцінюємо свої досягнення» після кожного параграфа. У ній запропоновані 6 питань, які поділені на три рівні складності по 2 запитання в кожному. Правильні відповіді на 1 й 2 питання принесуть вам по 1 балу, на 3–4 – по 2 бали, на 5–6 – по 3 бали. Разом 12 балів. Запитання першого рівня вимагають лише відтворення та розуміння інформації, другого – її творчого осмислення через роздуми та міркування, третього – її практичного використання, вашої оцінки, пропозицій та складання прогнозів.
 Після вивчення кожного розділу або великої теми ви знайдете рубрику «Експрес-оцінювання власних досягнень» із тестовими завданнями. Вони мають різні рівні складності.
Перший рівень подано у формі тестів з однією правильною відповіддю із 4 варіантів. Другий рівень – три правильні відповіді із 7 запропонованих. Третій рівень спрямований на встановлення відповідності – 4 «логічні пари».
 
###100###
 
Що означає слово «географія». Географія – одна з найдавніших наук, що зародилася в країнах Стародавнього Сходу. Учені-географи того часу у своїх книжках надавали інформацію як про свою місцевість, так і про далекі країни, материки, маловідомі острови. Для подібних описів згодом виникло слово «географія», яке складається з двох грецьких коренів: «гео» – земля та «графос» – пишу, тобто – землеопис.
Значення географічних знань у минулі часи. У давні часи, коли людям була відома лише місцевість, де вони жили, головною метою географії було відкривати й освоювати нові землі. Тривалий час це відбувалося завдяки розвитку торгівлі, військовим походам, мореплаванню. Унаслідок цього виникали перші описи далеких країн, звичаїв місцевих жителів та природних багатств. Згодом для вивчення маловідомих країв почали організовувати спеціальні експедиції. Так крок за кроком нагромаджувалися цінні географічні відомості, а наука тривалий час залишалася пізнавальною та описовою.
Значення географічних знань для життя та діяльності сучасної людини. Нині на планеті майже не залишилося невідомих людині місць, а географів цікавлять найбільш заселені країни та місцевості. Адже саме там найбільш змінене навколишнє середовище, забруднені повітря, вода, ґрунт, найбільш виснажені природні ресурси, тому виникла загроза існуванню не лише природі, а й самій людині. Як відомо, у природі все взаємопов’язане. Тому, коли людина втручається в природні процеси, вона руйнує хитку рівновагу, що спричиняє багато проблем, які називають екологічними, тобто такими, що виникли внаслідок впливу людської діяльності на природу. Завдання географії – виявити природні взаємозв’язки й на основі спостережень скласти прогноз, як, використовуючи природне середовище, не зашкодити йому й жити в гармонії з довкіллям. Сучасна географія з описової науки перетворилася в конструктивну, тобто перетворювальну (мал. 1).
Планета Земля – наш спільний дім. Яку б професію ви не обрали в майбутньому – вченого чи будівельника, економіста чи бізнесмена, лікаря чи вчителя, письменника чи художника – закони існування в цьому домі всім слід знати й шанувати, щоб не перетворити нашу планету в безлюдну пустелю, а зберегти її для прийдешніх поколінь. 
Для швидкого та чіткого відображення інформації в наш час широко застосовується інфографіка (інформаційна графіка). Це метод представлення знань та даних у формі інформаційних схем, малюнків, таблиць, ілюстрацій та графіків, що суттєво покращує сприйняття інформації, дозволяє людині бачити моделі й тенденції. Модель дозволяє скласти образ якогось об’єкта або явища, який реально існує, відобразити його властивості та ознаки. Тенденція – можливість тих чи інших подій розвиватися в певному напрямку.
Наука свідчить…
Протягом століть географія накопичила багато різноманітних знань про нашу планету. З одного боку, вони стосуються природних об’єктів та явищ. З іншого – об’єктом вивчення географічної науки є сама людина та її господарська діяльність. Неможливо уявити географічні науки без карт та планів, на яких зображені природні й економічні об’єкти та явища. Це зручне й надійне джерело географічної інформації. Не випадково кажуть: «Без карти немає географії». В останні десятиліття у зв’язку з розвитком інформаційних систем виникла геоінформатика. Тому сучасна географія – це система наук, тобто низка тісно пов’язаних між собою дисциплін.
 
###101###
 
Які подорожі вважаються навколосвітніми. Навколосвітня подорож передбачає, що мандрівник повністю один раз огинає земну вісь, перетинає усі меридіани (вертикальні лінії градусної сітки), обходить Землю по великому (що поділяє її на дві рівні половини), а не малому колу (мал. 29) та завершує свій шлях у вихідній точці.
Навколосвітні мандрівки по чалися з першої половини ХVІ століття. До 80-х рр. ХІХ ст. вони були лише морськими.
Плавали на великих суднах заради прокладання нових торгових шляхів та колонізації територій. Нині навколосвітні подорожі перетворилися в екзотичний вид спорту або відпочинку й здійснюються не лише океаном.
Усі навколосвітні подорожі є переконливим доказом кулястої форми Землі. Під час перших навколосвітніх мандрівок люди відкривали нові землі й моря, сформували загальне уявлення про розміри нашої планети, довели існування єдиного Світового океану, а також те, що більшу частину поверхні планети займає океан, а не суходіл, як вважалося в давнину. 
Перша навколосвітня подорож. Першу навколосвітню подорож очолював Фернан Магеллан, португалець на службі іспанського короля (мал. 30). У ті часи мореплавці ходили до Індії й Островів Прянощів (Молуккських островів), огинаючи Африку. Магеллан, зважаючи на те, що Земля – куля, запропонував спрямувати кораблі у
зворотному напрямку – на захід.
20 вересня 1519 р. 5 невеликих кораблів з 319 членами екіпажу взяли курс від Іспанії до берегів Південної Америки (мал. 31) крізь Атлантичний океан. Понад рік тривали пошуки проходу в сусідній океан, під час яких один корабель розбився, другий – повернувся в Іспанію. 21 жовтня 1520 р. мореплавці знайшли вузьку протоку, згодом названу Магеллановою, якою вдалося пройти трьом суднам.
Долаючи протоку, мореплавці побачили великий острів, на якому горіли вогнища. Магеллан назвав його Вогняна Земля. 28 листопада 1520 р. кораблі вийшли в невідомий океан. Під час плавання Магеллан ні разу не потрапив у шторм, тому й назвав океан Тихим. Попри ясну погоду, 4 місяці плавання були дуже важкими. Люди голодували, харчувалися крихтами сухарів, тирсою, воловими шкурами й корабельними пацюками. Люди гинули, не витримуючи випробувань.
Лише 15 березня 1521 р. експедиція зі 140 учасників досягла Філіппінських островів, де вдалося дістати воду та їжу. В одній із сутичок з місцевими мешканцями через релігійні переконання Магеллан і 24 члени екіпажу загинули. Місце капітана зайняв Хуан Елькано (мал. 32). Він зумів довести два судна до заповітних Островів Прянощів, там завантажили трюми товаром. Але лише один корабель «Вікторія» з 18 мореплавцями на борту повернувся на батьківщину, здійснивши першу в історії людства навколосвітню подорож, яка тривала 1081 добу,
тобто майже 3 роки.
 
###102###
 
Друга навколосвітня подорож. Після відкриття Америки Іспанія перетворилася у велику морську державу. Її кораблі з цінними товарами пливли в Європу. Але часто дорогою їх грабували морські розбійники – пірати. Під чорним піратським прапором плавав і безстрашний англійський мандрівник Френсіс Дрейк (мал. 33). Він став першим капітаном, який очолював навколосвітню подорож від самого початку до її завершення (мал. 31).
Метою експедиції з 6 кораблів, що вийшла з Англії, був напад і захоплення іспанських територій на тихоокеанському узбережжі Америки. Лише одному кораблю «Золота лань» удалося пройти крізь Магелланову протоку. Рухаючись уздовж західного узбережжя Південної Америки, пірати грабували іспанські поселення і кораблі.
Допливши до Північної Америки, Дрейк зупинився в гавані Сан-Франциско, оголосивши Каліфорнію власністю британської королеви Єлизавети I, яка згодом посвятила капітана в лицарі. Корабель повернувся на батьківщину, привізши величезну кількість скарбів і важливу інформацію про Тихий океан та його острови. 
Ім’я видатного мореплавця увіковічене в назві найширшої у світі протоки між Вогняною Землею та Антарктидою – протока Дрейка. А в одному з німецьких міст стоїть пам’ятник великому пірату, який тримає в руках квітку картоплі, яку після Колумба він поширив у Європі.
Три навколосвітні подорожі Джеймса Кука. Гордістю британського флоту є видатний мореплавець, капітан, член Королівського товариства, один з найбільших першовідкривачів земель XVIII ст. Джеймс Кук (див. мал. 27). Його гасло: «Прагнути й перемагати!», а життя та смерть оповиті легендами. Свою першу навколосвітню подорож на судні «Ендевор» Кук здійснив 1768–1771 рр. (мал. 34). Британське адміралтейство направило його в Тихий океан на пошуки Невідомої Південної землі задля її приєднання до Британської імперії.
Корабель перетнув Атлантичний океан і, обігнувши Південну Америку, вийшов у Тихий океан. Тут Кук відкрив кілька островів, у тому числі острови Нова Зеландія. Далі капітан вирушив на захід і став першим в історії, хто підійшов до східних берегів Австралії. На карту було нанесено близько 4 тис. кілометрів узбережжя та відкрито найбільшу у світі коралову споруду – Великий Бар’єрний риф. Усі відкриті землі були проголошені британськими володіннями. Обігнувши материк з півночі, експедиція повернулася додому.
Через рік Кук вирушив у другу навколосвітню подорож (1772–1775 рр.), названу Антарктичною. Її метою були пошуки найбільш Південного материка Землі та дослідження Нової Зеландії. Експедиція вперше в історії світового мореплавства перетнула Південне полярне коло, де Кук першим описав великі плоскі айсберги – «льодові острови». Але материка побачити не вдалося. Метою третьої навколосвітньої експедиції (1776–1780 рр.) Джеймса Кука було знайти прохід з Тихого океану в Атлантичний уздовж берегів Північної Америки та водночас відкрити нові землі. На двох кораблях експедиція Кука попрямувала до крайнього півдня Африки. Перетнувши Індійський океан й обійшовши з півдня Австралію і Нову Зеландію, мореплавці поплили на північ Тихим океаном. Кук відкрив Гавайські острови, підтвердив існування протоки між Азією та Америкою. Під час
сутички з місцевим населенням капітан Кук загинув на острові Гаваї. Його іменем названо понад 20 географічних об’єктів.
 
###103###
 
Глобус. Ідеальну копію нашої планети створити не можливо. Глобус – зменшена в масштабі куляста модель Землі, що дає лише загальне уявлення про її зовнішній вигляд (мал. 43). Зображені на його поверхні материки, океани, острови показані без спотворень, тобто мають ті ж форму та розміщення, що й насправді. Вони лише зменшені в десятки мільйонів разів. Але глобус не здатний точно відтворити дійсну форму нашої планети: у дрібному масштабі неможливо показати ані плескатість Землі, ані нерівності її поверхні. Для позначення різних географічних об’єктів на глобусі застосовується система умовних знаків. Наприклад, океани показано різними відтінками синього кольору, міста – маленькими позначками-пунсонами, річки – синіми лініями. На глобусі показують не всі об’єкти, а лише найважливіші, тобто географічну інформацію відбирають, узагальнюють.
Користуватися глобусом незручно. Його важко переносити. Через кулясту форму на ньому незручно вимірювати відстані.
До того ж на глобусі не можна одночасно побачити всю Землю. Саме тому створені географічні карти. 
Географічна карта. Багато чим подібна до глобуса географічна карта. Зображення на ній також зменшене у масштабі та виконане умовними знаками. Але, на відміну від глобуса, на карті зображення є плоским. Перенести зображення з поверхні кулі (глобуса) на площину (карту) без розривів та складок неможливо (мал. 44). Тому в одних місцях зображення розтягують, в інших – стискають. Так виникають спотворення, уникнути яких неможливо. На картах спотворюються відстані між об’єктами, їхні площі й форми. Через спотворення масштаб на географічній карті не зберігається по всьому зображенню. Тому за картою здійснювати вимірювання лінійкою недоцільно.
Отже, географічна карта – це дуже зменшене в масштабі зображення всієї планети або великої території, виконане умовними знаками на площині.
Карти є найважливішим засобом пізнання Землі. Вони використовуються в багатьох сферах людської діяльності: будівництві, пошуках корисних копалин, сільському господарстві, транспорті тощо. Електронні глобуси та карти. Сучасні інформаційні технології дають змогу працювати в мережі «Інтернет» з інтерактивним картографічними зображеннями, які перетворилися в інформаційно-довідкові картографічні системи. Найвідоміші з-поміж них віртуальні глобуси Google Earth («Планета Земля») та World Wind («Всесвітній вітер»). Як джерело знань вони використовують знімки з супутників, аерознімання для побудови тривимірних моделей Землі, Місяця, Марса, Венери. 
У них створені величезні можливості оперування картографічним зображенням. Програми дозволяють вибирати масштаб, напрям і точку зору, видимі шари, проводити пошук об’єктів за географічними назвами. Існує можливість відображення назв об’єктів та кордонів країн. Діють застосунки для відображення хмарності, землетрусів, ураганів у наближенні до реального часу. Картографічне зображення доповнене слайдами, графіками, діаграмами. Такі системи мають практично необмежені можливості для постійного оновлення і вдосконалення з урахуванням дистанційного зондування Землі, статистичних даних, результатів фотографування і спостережень. 
 
###104###
 
ПОЕМА
І
Було колись – в Україні
Ревіли гармати;
Було колись – запорожці
Вміли панувати.
Панували, добували
І славу, і волю; 
Минулося – осталися
Могили на полі.
Високії ті могили,
Де лягло спочити
Козацькеє біле тіло,
В китайку1 повите.
Високії ті могили
Чорніють, як гори,
Та про волю нишком в полі
З вітрами говорять.
Свідок слави дідівщини2
З вітром розмовляє,
А внук косу несе в росу3,
За ними співає.
Було колись – в Україні
Лихо танцювало,
Журба в шинку4 мед-горілку
Поставцем кружала.
Було колись добре жити
На тій Україні...
А згадаймо! Може, серце
Хоч трохи спочине.
II
Чорна хмара з-за Лиману
Небо, сонце криє.
Синє море звірюкою
То стогне, то виє.
Дніпра гирло затопило.
«Ануте, хлоп’ята,
На байдаки! Море грає –
Ходім погуляти!»
Висипали запорожці –
Лиман човни вкрили.
«Грай же, море!» – заспівали,
Запінились хвилі.
Кругом хвилі, як ті гори:
Ні землі, ні неба.
Серце мліє, а козакам
Того тілько й треба.
Пливуть собі та співають;
Рибалка літає...
А попереду отаман
Веде, куди знає.
Похожає вздовж байдака,
Гасне люлька в роті;
Поглядає сюди-туди –
Де-то буть роботі?
Закрутивши чорні уси,
За ухо чуприну,
Підняв шапку – човни стали.
«Нехай ворог гине!
Не в Синопу, отамани,
Панове молодці,
А у Царград, до султана,
Поїдемо в гості!»
«Добре, батьку отамане!» –
Кругом заревіло.
«Спасибі вам!»
Надів шапку.
Знову закипіло
Синє море; вздовж байдака
Знову похожає
Пан отаман та на хвилю
Мовчки поглядає.
 
###105###
 
У дитячі любі роки,
Коли так душа бажала
Надзвичайного, дивного,
Я любила вік лицарства.
Тільки дивно, що не принци,
Таємницею укриті,
Не вродливі королівни
Розум мій очарували.
Я дивилась на малюнках
Не на гордих переможців,
Що, сперечника зваливши,
Промовляють люто: «Здайся!»
Погляд мій спускався нижче,
На того, хто розпростертий,
До землі прибитий списом,
Говорив: «Убий, не здамся!»
Не здававсь мені величним
Той завзятий, пишний лицар,
Що красуню непокірну
Взяв оружною1 рукою.
Тільки серце чарувала
Бранки смілива відповідь:
«Ти мене убити можеш,
Але жити не примусиш!»
Роки любії, дитячі,
Як весняні води, зникли,
Але гомін вод весняних
Не забудеться ніколи.
Як дитиною, бувало,
Упаду собі на лихо,
То хоч в серце біль доходив,
Я собі вставала тихо.
«Що, болить?» – мене питали,
Але я не признавалась –
Я була малою горда, –
Щоб не плакать, я сміялась.
А тепер, коли для мене
Жартом злим кінчиться драма
І от-от зірватись має
Гостра, злобна епіграма, –
Безпощадній зброї сміху
Я боюся піддаватись,
І, забувши давню гордість,
Плачу я, щоб не сміятись. 
 
###106###
 
В час гарячий  полудневий
Виглядаю у вiконце:
Ясне небо, ясне море,
Яснi хмарки, ясне сонце.
Певно, се країна свiтла
Та злотистої блакитi,
Певно, тут не чули зроду,
Що бува негода  в свiтi!
Тиша в морi... ледве-ледве
Колихає море хвилi;
Не колишуться од вiтру
На човнах вiтрила бiлi.
З тихим плескотом на берег
Рине хвилечка перлиста;
Править хтось малим човенцем,
В’ється стежечка злотиста.
Править хтось малим човенцем,
Стиха весла пiдiймає,
I здається, що з весельця
Щире золото спадає.
Як би я тепер хотiла
У мале човенце сiсти
I далеко на схiд сонця
Золотим шляхом  поплисти! 
Попливла б я на схiд сонця,
А вiд сходу до заходу,
Тим шляхом, що проложило
Ясне сонце через воду.
Не страшнi для мене вiтри,
Нi пiдводнії камiння, –
Я про них би й не згадала
В краю вiчного промiння.
 
###107###
 
Пишно займались багрянії зорі
 Колись навесні,
Любо лилися в пташиному хорі
 Пісні голосні;
Грала промінням, ясним самоцвітом
 Порання роса,
І усміхалась весняним привітом
 Натури краса.
Гордо палала троянда розкішна,
 Найкраща з квіток, –
Барвою й пахом вродливиця пишна
 Красила садок.
А соловейко троянді вродливій
 Так любо співав,
Голосом дивним співець чарівливий
 Садки розвивав;
Слав до вечірньої зGорі прощання,
 Що гасла вгорі,
Ще ж голосніше співав на вітання
 Поранній зорі... 
Вже пролетів, немов пташка зальотна,
 ВеснGяний той час, –
Осінь холодная, осінь вільготна
 Панує у нас.
Тихо спускається нічка осіння, –
 Година сумна;
Місяць холоднеє кида проміння;
 Здалека луна
Пугача2 віщого крик – гук єдиний.
 Діброва німа.
Де ж соловейко? Де ж спів солов’їний?
 Ох, де ж він? Нема!
В вирій полинув, де вічная вGесна,
 Натхненний співець.
Вічно красує там рожа чудесна,
 Там теплий вітрGець;
Глухо і смутно кругом на просторі,
 Мій гаю сумний!
Кинув співець тебе в тузі та в горі,
 Тебе й край рідний.
Тиша така тепер всюди панує.
 Лиш в листі сухім
Вітер зітха, мов дріада3 сумує,
 Із жалем глухим.
Чом я не маю огнистого слова,
 Палкого, чому?
Може б, та щира, гарячая мова
 Зломила зиму!
І розлягалась би завжди по гаю
 Ясна-голосна
Пісня, й розквітла б у рідному краю
 Новая весна.
Та хоч би й крила мені солов’їні,
 І воля своя, –
Я б не лишила тебе в самотині,
 Країно моя!
 
###108###
 
Ти знаєш, у нашому домі,
в старому буфеті, давно
живе мій добрий знайомий –
старенький буфетний гном.
Він знав ще дідуся хлоп’ям,
а маму – малим дівчатком,
гукав пустунам: «Ай-яй!»,
слухняним давав шоколадки.
Замкнувши буфет на гачок,
золотить на свята сервізи.
Багріє його ковпачок
за склом серед вазочок різних.
Він любить какао пить,
смоктати м’ятні гостинці.
Так довго і солодко спить
в старій музикальній скриньці.
Навчився він чемних манер
в одної маркізи з фарфору.
Сказала маркіза: – Тепер
дружити із вами не сором.
Ви просто – франтом, хоча
втягніть у петлицю троянду.
І прошу до мене на чай
Разом з цвіркуном-музикантом.
Століття, і друге, і третє, –
прислухайся – чуєш? – завжди
клопочеться гном у буфеті,
бурмоче, зітха, шарудить.
І тупа, і плямка в куточку,
і дзвонить в буфетні шибки.
І в довгі засніжені ночі
нашіптує дітям казки.  
 
###109###
 
§ 1. ФіЗика — НаУка ПРо ПРиРоДУ.
ФіЗиЧНі тіЛа та ФіЗиЧНі ЯВиЩа
 У перекладі з  давньогрецької слово «фізика» означає «природа». Отже, фізика  — наука про природу, або природнича наука. Звернемося до тлумачного словника. 
Словом «природа» зазвичай називають навколишній нерукотворний світ. Але існує також інше тлумачення: природа  —  це  сутність, основна властивість чого-небудь. Згадайте: «природа блискавки», «природа вулканічної діяльності», «природа тіл Сонячної системи». Спробуємо з’ясувати, в  якому ж розумінні використано слово «природа» в назві предмета, який ви починаєте вивчати.
1 Дізнаємося, як зароджувалася фізика 
Ще в далеку давнину люди почали досліджувати навколишній світ. Передусім це було викликане повсякденними потребами — надійно захиститися від негоди та хижаків, зібрати врожай, врятуватися від ворогів тощо. людині потрібно було навчитися піднімати й переміщувати важкі камені, щоб збудувати домівку з міцними стінами; виплавляти метал із руди, щоб виготовити плуги, сокири, надійні й гострі наконечники стріл...
Проте не тільки практичні потреби спонукали до вивчення природи. Допитливість, властива людині, штовхала її до пошуку відповідей на численні питання (рис. 1.1): як виникли Земля й Сонце, Місяць і зорі?
Як літають птахи і як плавають риби? чому трапляються землетруси, повені, посухи, пожежі? звідки з’явилася сама людина і яким є її призначення? Так почала зароджуватися наука про природу, яку сьогодні називають природознавство. Із часом обсяг знань збільшувався і єдина «наука про природу» почала розпадатися на окремі дисципліни (рис. 1.2).
У стародавні часи виникла астрономія — наука, що вивчала розташування та рух небесних тіл, потім — філософія (у перекладі з давньогрецької це слово означає «любов до мудрості»). Філософи збирали знання про навколишній світ, доповнювали їх власними ідеями та передавали своїм учням.
Засновником фізики вважають давньогрецького філософа Ари стотеля (рис. 1.3). Одну зі своїх праць, у якій Аристотель систематизував природничі знання свого часу, він назвав «Фізика».
З’ясовуємо, що вчені називають матерією
З античних часів у науці використовують поняття матерії. Почувши слово «матерія», багато хто з вас напевне уявить якусь тканину. Проте для вчених це поняття є набагато ширшим! Матерія — це все те, що реально, незалежно від нашої свідомості існує у Всесвіті.
Спостерігаючи світ навколо, ви бачите різноманітні фізичні тіла (рис. 1.4). Будь-яке фізичне тіло складається з речовини або суміші речовин — заліза, кисню, води, сталі, пластику, деревини, повітря тощо. Речовина — це один із видів матерії. 
 
###110###
 
Фізичне тіло  — це об’єкт із речовини, який має зовнішню межу.
Фізичні тіла можуть бути твердими (олівець, камінь), рідкими (краплі дощу, олія у склянці), газоподібними (повітря в повітряній кульці). Багато тіл мають тверді, рідкі та газоподібні складові (живі істоти, автомобілі, хмари).
Спробуйте навести ще кілька подібних прикладів.
У ХІХ ст. вчені встановили, що крім речовини існує ще один вид матерії — поле. Наприклад, електромагнітні хвилі — це поширення в просторі електромагнітного поля. Саме за допомогою невидимих електромагнітних хвиль ми маємо змогу спілкуватися по мобільному телефону, капітан корабля може з’ясувати координати свого судна через супутник. Щосекунди ми виявляємо дію гравітаційного поля Землі: спіткнувшись, ми падаємо; кинутий угору м'яч повертається назад.
Наприкінці ХХ ст. науковці відкрили нові матеріальні сутності, фізичну природу яких не встановлено й нині. Ці матеріальні сутності назвали темна матерія і темна енергія. Згідно з даними 2013 р., Всесвіт на 95,1 % складається з темної матерії й темної енергії і лише на 4,9 % — зі «звичайної» матерії (речовини та поля). Питання щодо властивостей цих субстанцій — одна з головних проблем сучасної фізики.
Розглядаємо фізичні явища
Світ навколо нас безперервно змінюється. Тіла переміщуються одне відносно одного, деякі з них зіштовхуються і, можливо, руйнуються, з одних тіл утворюються інші... Перелік таких змін можна продовжувати й продовжувати — недарма ще давньогрецький філософ Геракліт (бл. 544–483 рр. до н. е.) зауважив: «Усе тече, усе змінюється». Зміни в природі вчені називають природними явищами (рис. 1.5).
Щоб краще зрозуміти складні природні явища, учені розглядають їх як сукупність фізичних явищ — явищ, які можна описати за допомогою відповідних фізичних законів. 
Наприклад, грозу можна розглядати як сукупність блискавки (електромагнітне явище), гуркоту грому (звукове явище), руху хмар, падіння крапель дощу (механічні явища) та ін. (рис. 1.6).
Що може бути спільного між польотом ракети, падінням каменя, бігом коня, обертанням Землі? Відповідь проста. Усі ці явища є механічними й описуються одними законами — законами механічного руху.
Наведемо ще приклад. Знімаючи светр або розчісуючи волосся пластмасовим гребінцем, ви, напевно, звертали увагу на крихітні іскорки, які при цьому з’являються. Ці іскорки і потужний розряд блискавки однаково належать до електромагнітних явищ (рис. 1.7), а отже, підпорядковуються одним законам. Тому для дослідження електромагнітних явищ не обов’язково чекати на грозу. Достатньо вивчити, як поводяться безпечні іскорки, щоб зрозуміти, чого чекати від блискавки та як уникнути можливої небезпеки.
Вивчаючи фізичні явища, вчені, зокрема, встановлюють їхній взаємозв’язок. Так, розряд блискавки (електромагнітне явище) обов’язково супроводжується значним підвищенням температури в каналі блискавки (тепловим явищем). Дослідження цих явищ у їхньому взаємозв’язку дало змогу не тільки краще зрозуміти природне явище — грозу, але й знай ти шлях для практичного застосування електричного розряду. Прикладом може бути електрозварювання — спосіб з’єднання металевих деталей за допомогою електричного розряду (див. рис. 1.7) (кожен, хто проходив повз будівельний майданчик, напевно бачив робітників у захисних масках і сліпучі спалахи). Електрозварювання — це приклад практичного використання результатів наукових досліджень.
 
###111###
 
Визначаємо, що вивчає фізика
Фізика — це природнича наука, яка вивчає найзагальніші закономірності явищ природи, властивості та будову матерії, закони її руху. 
Фізика є основною природничою наукою. Чому так? Адже існують й інші природничі науки: біологія, хімія, астрономія, географія тощо. По-перше, фізика вивчає найбільш загальні законо мірності, які визначають структуру та поведінку найрізноманітніших об’єктів — від гігантських зір до надзвичайно маленьких атомів.
По-друге, закони фізики є основою будь-якої природничої науки. Наприк лад, в астрономії закони фізики пояснюють причини світіння та будову зір, утворення планет, рух космічних об’єктів. У географії закони фізики застосовують для пояснення клімату, течій річок, утворення рельєфу. У хімії саме фізика пояснює напрямок і швидкість перебігу хімічних реакцій.
Доводимо, що фізика є  основою техніки
Зіставимо морські подорожі в давнину і сьогодні (рис. 1.8). На відміну від вітрильників минулого, судно ХХІ ст. має двигун і не залежить від  примх вітру. У сучасного капітана є детальна карта; судно має GPS-навігатор, завдяки якому завжди відомі курс судна та місце його перебування; сонар, який попередить про підводні скелі та рифи; радар, який виявить айсберги, скелі та інші судна в умовах поганої видимості*. У разі аварії завжди можна викликати допомогу по радіо. Очевидно, що із сучасним обладнанням морські мандрівки стали швидшими та безпечнішими.
Протягом усієї історії люди створювали різноманітні технічні пристрої на основі фізичних знань.
Вивчення теплових явищ привело до створення теплових двигунів, які працюють в автомобілях і мотоциклах, на суднах і в літаках, на теплових електростанціях і в ракетоносіях. Завдяки відкриттям у галузі електрики ми маємо змогу освітлювати приміщення, користуватися телевізором, телефоном, комп’ютером, праскою, пральною машиною тощо. 
Приблизно половина електричної енергії в нашій країні виробляється на атомних електростанціях, створених завдяки відкриттям у галузі ядерної фізики.
Лікарі та будівельники, мандрівники та хлібороби, енергетики й машинобудівники користуються пристроями і технологіями, створення яких стало можливим завдяки знанню законів, що свого часу були відкриті фізиками.
Підбиваємо підсумки
Всесвіт складається з різних видів матерії — речовини та поля. Нещодавно відкриті темна матерія і темна енергія, природу яких достименно не встановлено. Усі фізичні тіла «побудовані» з речовини.
У природі постійно відбуваються зміни, які називають природними явищами. Складні природні явища розглядають як сукупність фізичних явищ — таких, які можна описати за допомогою відповідних фізичних законів. Фізичні явища бувають теплові, світлові, механічні, звукові, електромагнітні тощо.
Фізика є основною природничою наукою. Вона вивчає найзагальніші закономірності явищ природи, властивості та будову матерії, закони руху матерії.
 
###112###
 
бУДоВа РЕЧоВиНи. МоЛЕкУЛи. атоМи
На уроках природознавства в  5 класі ви дізналися, що всі речовини складаються з дрібних частинок — молекул, атомів. Ви також знаєте, що атомам надані спеціальні назви та символи для позначення, наприклад: Гідроген (H), Оксиген (O), Карбон (C), Сульфур (S).
Зараз науці відомі 118 різних видів атомів і  при цьому  — мільйони різних молекул. Як же пояснити такі розбіжності в цифрах? З’ясуємо.
1 Розрізняємо атом і  молекулу
Кожна речовина складається з певних молекул і тільки з них. Так, речовина метанол складається з молекул метанолу, а речовина мурашина кислота складається з молекул мурашиної кислоти.
Перш ніж почати вивчення будови молекули, згадаємо українську абетку. Вона має лише 33 букви, проте кожен із вас може скласти з них тисячі слів. Проведіть аналогію: буква — атом, слово — молекула. Кожне слово — це певна комбінація букв. Так само кожна молекула — це певна комбінація атомів.
Використовуючи цю аналогію, розглянемо схематичне зображення двох різних молекул — молекули мурашиної кислоти і молекули метанолу (рис. 2.1, а, б).
Бачимо, що ці молекули містять однакові види атомів, проте очевидно, що молекули є різними: молекула мурашиної кислоти складається з 5 атомів (і є аналогом слова, яке складається з 5 букв), а молекула метанолу складається з 6 атомів (і є аналогом іншого слова, яке складається з 6 букв).
Отже, кожна нова комбінація навіть тих самих видів атомів відповідає новій молекулі. Кількість атомів, що складають різні молекули, може бути й однаковою, — так само як існує безліч слів, що мають однакову кількість букв.
Таким чином, із 118 видів атомів можна скласти мільйони різноманітних молекул і, відповідно, отримати мільйони різноманітних речовин.  
Розгляньте рис. 2.1. Скільки видів атомів містить кожна молекула?
Яка кількість атомів у кожній молекулі? Чи може молекула складатися з однакових атомів? Чи може в різних молекулах бути однаковою кількість атомів?
2 Намагаємося уявити розміри атомів
Світ молекул, атомів і їхніх складників називають мікросвітом.
Характеризуючи об’єкти мікросвіту, вчені використовують числа, що суттєво відрізняються від тих, з якими людина має справу в повсякденному житті. Для короткого запису таких чисел використовують степені числа 10. Так, розмір атома приблизно дорівнює 0,0000000001 м, або 1·10–10 м*. Щоб уявити, наскільки малим є це значення, наведемо приклади.
Приклад 1. Якщо з балона зі стисненим повітрям через мікроскопічну тріщину буде витікати щосекунди мільярд молекул, з яких складається повітря, то за 650 років маса балона зменшиться лише на 0,001 г.
Приклад 2. Головка сталевої шпильки, радіус якої 1 мм, містить близько 100000000000000000000, або 1∙1020, атомів. Якщо ці атоми розмістити один за одним, то отримаємо ланцюжок завдовжки 20 мільйонів кілометрів, що приблизно в 50 разів більше за відстань між Землею і Місяцем.
Побачити окремі атоми та молекули навіть у найпотужніший оптичний мікроскоп неможливо, але в ХХ ст. вчені створили прилади, які дозволяють не тільки бачити окремі атоми, а навіть переміщати їх з місця на місце.
 
###113###
 
Атом, як і молекула, має складну структуру. Атом являє собою ядро, оточене легкими частинками — електронами. Діаметр ядра атома набагато менший, ніж діаметр власне атома, — приблизно у стільки разів, у скільки розмір горошини менший за розмір футбольного поля.
Внутрішню будову атома наочно описати неможливо, тому для пояснення процесів, які відбуваються в атомі, створено його фізичні моделі, наприклад планетарну модель атома (рис. 2.2).
Електрони можуть залишати одні атоми та приєднуватися до інших. 
Якщо атом втратив один або кілька електронів, то атом перетворюється на позитивний йон. Якщо ж до атома приєднались один або кілька електронів, то атом перетворюється на негативний йон. 
Переконуємось у  наявності проміжків між молекулами
Як ви вважаєте: якщо змішати 100 мл води та 100 мл спирту, яким буде об’єм суміші?
Насправді він буде меншим, ніж 200 мл! Річ у тім, що між молекулами існують проміжки і в ході змішування рідин молекули води потрапляють у проміжки між молекулами спирту і навпаки. Цей дослід добре моделюється за допомогою пшона та гороху (рис. 2.3).
Знайомимося з  тепловим рухом
Із 5 класу ви знаєте таке явище, як дифузія (від лат. diffusio — поширення, розтікання). Дифузія  — процес самовільного проникнення молекул однієї речовини в  проміжки між молекулами іншої речовини, внаслідок чого відбувається перемішування дотичних речовин.
Проведемо дослід. У прозору посудину з водою наллємо водний розчин мідного купоросу так, щоб рідини не змішалися (рис. 2.4).
Спочатку спостерігатимемо чітку межу між водою і розчином, проте, залишивши посудину в спокої на кілька днів, побачимо, що вся рідина набула бірюзового кольору (рис. 2.5), тобто рідини самовільно змішалися.
Причиною дифузії є безперервний хаотичний рух частинок речовини (молекул, атомів, йонів). Завдяки такому рухові речовини перемішуються без жодного зовнішнього втручання. Безперервний хаотичний рух частинок речовини називають тепловим рухом, оскільки зі збільшенням (зменшенням) температури речовини збільшується (зменшується) середня швидкість руху її частинок. Так, якщо налити розчин мідного купоросу не в одну, а в дві посудини з водою і одну посудину розташувати в теплому місці, а другу — в холодному, то через деякий час побачимо, що в теплому місці дифузія відбувається набагато швидше.
Підтверджуємо взаємодію молекул
 
###114###
 
Ми з’ясували, що молекули перебувають у безперервному хаотичному русі. Чому ж вони не розлітаються навсібіч? Понад те, тіла не тільки не розсипаються на окремі молекули, а навпаки, щоб їх розтягти, зламати, розірвати, потрібно докласти зусиль. Причина криється в притяганні між молекулами. Саме зав дяки міжмолекулярному притяганню тверді тіла зберігають свою форму, рідина збирається в краплини (рис. 2.6), клей прилипає до паперу, розтягнута пружина набуває вихідної форми.
Якщо між молекулами є притягання, то чому розбита чашка не стає цілою після того, як її уламки притиснуть один до одного? Пояснити це можна тим, що міжмолекулярне притягання стає помітним тільки на дуже малих відстанях — таких, які можна порівняти з розмірами самих молекул. Коли ми притискаємо один до одного уламки чашки, то через нерівність поверхні на зазначені відстані зближується незначна кількість молекул. А відстань між більшою їх частиною залишається такою, що молекули майже не взаємодіють. 
Спробуйте стиснути, наприклад, закриту пластикову пляшку, доверху заповнену водою, або монетку — ви відчуєте, що змінити їх розміри або форму без додаткових засобів неможливо. Річ у тім, що молекули не тільки притягаються одна до одної, але й відштовхуються. Зазвичай у рідинах і твердих тілах притягання врівноважується відштовхуванням. Але якщо стискати рідину або тверде тіло, то відстань між молекулами зменшиться й міжмолекулярне відштовхування стане сильнішим, ніж притягання.
Формулюємо основні положення молекулярно-кінетичної теорії
Понад 25 століть тому давньогрецький філософ Демокрит (бл. 460–370 рр. до н. е.) висловив ідею, що всі тіла складаються з маленьких тілець, які вчений назвав атомами (у перекладі з грецької — «неподільні»). А от підтвердження існування так званих атомів і молекул було отримано тільки в XIX ст. Саме тоді з’явилася й була дослідно обґрунтована молекулярно-кінетична теорія, яка розглядає будову речовини з точки зору таких трьох основних положень.
1. Усі речовини складаються з частинок — молекул, атомів, йонів; між частинками є проміжки.
2. Частинки речовини перебувають у безперервному безладному (хаотичному) русі; такий рух називають тепловим.
3. Частинки взаємодіють одна з одною (притягуються та відштовхуються).
Підбиваємо підсумки
Усі речовини складаються з дрібних частинок — молекул, атомів, йонів. Між частинками існують проміжки.
Частинки, з яких складається речовина, перебувають у безперервному хаотичному русі. Такий рух називають тепловим. Зі збільшенням (зменшенням) температури речовини збільшується (зменшується) середня швидкість руху її частинок. Одним із доказів руху молекул є дифузія. 
Дифузія — процес самовільного перемішування дотичних речовин, який відбувається внаслідок теплового руху їх молекул. Частинки речовини взаємодіють — вони відштовхуються та притягуються. Взаємодія частинок виявляється на відстанях, які можна порівняти з розмірами самих частинок.  
 
###115###
 
З’ясовуємо, навіщо створюють фізичні моделі
Будь-який фізичний процес є доволі складним і супроводжується численними явищами. Зрозуміло, що одночасно дослідити всі явища, які відбуваються в ході процесу, і врахувати вплив абсолютно всіх чинників неможливо. Саме тому на початку фізичного дослідження слід визначити чинники, які суттєво впливатимуть на процес. Далі вчені створюють фізичну модель процесу — його уявний аналог, у якому «діють» тільки ці чинники. Які саме чинники слід урахувати, а якими нехтувати, визначається метою дослідження.
Ті з вас, хто грав у комп’ютерну гру «Angry Birds», вже мали справу з найпростішою фізичною моделлю руху тіла, кинутого під кутом до горизонту (рис. 3.7). Загальні закономірності, що «працюють» у цій моделі, будуть виконуватися й у випадку, наприклад, гарматного пострілу, але з деякими поправками — на швидкість вітру, на якість заряду, на зношення дула гармати тощо.
А от у випадку, коли необхідно розрахувати рух космічної ракети, уточнень має бути ще більше: слід урахувати зменшення маси ракети під час польоту через згоряння палива, зміну температури зовнішнього середовища, поступове розрідження повітря та ін. Недарма модель руху ракети створюють великі колективи вчених, використовуючи найпотужніші комп’ютери. 
Дізнаємося про українських фізиків
У «спорудження будівлі» сучасної фізики зробили свій внесок учені, чиї імена пов’язані з Україною. Серед них Іван Павлович Пулюй (рис. 3.8), який здобув світове визнання за дослідження в різних галузях експериментальної фізики та електротехніки; Володимир Іванович Вернадський (1863–1945) (див. с. 24), перший президент Академії наук України; Олександр Теодорович Смакула (1900–1983), вчений-винахідник, відомий передусім своїми працями в галузі оптики та фізики кристалів; Лев Васильович Шубников (рис. 3.9) учений, що зробив величезний внесок у фізику і техніку низьких температур, Лев Давидович Ландау (1908–1968) (див. с. 219); Микола Миколайович Боголюбов (1909–1992) (див. с. 104). В Україні народився й працював дослідник радіоактивності та земного магнетизму Микола Дмитрович Пильчиков (рис. 3.10), якого можна віднести до числа перших ядерників-експериментаторів.
Про багатьох наших співвітчизників-учених, а також про славетні університети та дослідні інститути нашої країни ви дізнаєтесь із рубрики «Фізика і техніка в Україні» в підручниках для 7–9 класів.
Досягнення українських учених добре відомі за межами нашої країни. Матеріали та технології, створювані в київському Інституті електрозварювання ім. Є. О. Патона, застосовують на всіх континентах. Синтетичні кристали, які виробляють в Інституті монокристалів (Харків) і на науково-виробничому підприємстві «Карат» (львів), не поступаються найкращим світовим зразкам. Мають авторитет у галузі обчислювальної техніки й інформаційних технологій розробки Інституту кібернетики ім. В. М. Глушкова (Київ). Одним із світових центрів ядерної фізики є Харківський фізико-технічний інститут Національної академії наук (НАН) України. На Державному підприємстві «Антонов» (Київ) розроблено понад 100 типів і модифікацій літаків різного класу. У Дніпрі, в конструкторському бюро «Південне» і на заводі «Південмаш», створено один із найпотужніших ракетних комплексів. 
 
###116###
 
Визначаємо абсолютну та відносну похибки результату вимірювання
Розрізняють абсолютну та відносну похибки. 
абсолютна похибка результату вимірювання — це відхилення результату вимірювання від істинного значення фізичної величини. Абсолютна похибка результату вимірювання показує, на скільки найбільше може помилитися дослідник, правильно вимірюючи фізичну величину.
Визначити абсолютну похибку результату вимірювання непросто. 
Потрібен аналіз методу вимірювання, якості вимірювального приладу,
умов досліду, знання вищої математики тощо. Тому поки що домовимося: під час одного прямого вимірювання абсолютна похибка дорівнюватиме ціні поділки шкали вимірювального приладу.
Для запису значення абсолютної похибки використовують символ ∆ (дельта), поряд з яким наводять символ вимірюваної фізичної величини. Наприклад, запис ∆V = 2 см3 означає, що абсолютна похибка результату
вимірювання об’єму становить 2 см3
.
Повернемося до вимірювання довжини l олівця (див. рис. 5.1).
1. Ціна поділки шкали лінійки — 1 мм. Отже, вважатимемо, що абсолютна похибка результату вимірювання становить 1 мм ( ∆l =1 мм).
2. Довжина l0 олівця, виміряна лінійкою, дорівнює 122 мм (l0 =122 мм).
3. Результат вимірювання в цьому випадку слід записати так: 
l = ± ( ) 122 1 мм. Такий запис означає, що істинне значення довжини олівця перебуває в інтервалі від 121 мм (122 мм – 1 мм) до 123 мм (122 мм +
+ 1 мм) (рис. 5.2).
Виміряємо тепер товщину d олівця (рис. 5.3). Маємо результат: d0 = 7 мм. Це майже у 18 разів менше від довжини олівця. При цьому абсолютна похибка та сама — 1 мм (∆d= 1 мм). Однак це не означає, що довжину і товщину олівця ми виміряли з однаковою точністю. Наскільки точно проведено вимірювання, наочніше показує відносна похибка.
Відносна похибка результату вимірювання дорівнює відношенню абсолютної похибки до виміряного значення фізичної величини.
Відносну похибку позначають символом ε (епсилон) і найчастіше подають у відсотках.
Знайдемо відносні похибки результатів вимірювання:
довжини олівця: 
товщини олівця: 
Відносна похибка вимірювання довжини менша за відносну похибку вимірювання товщини майже у 18 разів. Це означає, що довжину олівця виміряно точніше, ніж його товщину, майже у 18 разів.
Міркуємо про необхідну точність вимірювання 
Припустимо, що замість довжини олівця нам треба виміряти довжину кімнати. Зрозуміло, що в цьому випадку немає необхідності враховувати міліметри (рис. 5.4). Так само, якщо кравець, викроюючи сорочку, помилиться на 1 мм, ви цього навіть не помітите. А от якщо, втягуючи нитку у вушко голки, він щоразу помилятиметься
на 1 мм, то навряд чи сорочку взагалі коли-небудь буде виготовлено.
Таким чином, можна зробити висновок: необхідна точність вимірювань під час експерименту визначається метою цього експерименту.
 
###117###
 
На початку ХХ століття було виявлено, що радіохвилі відбиваються від металевих предметів. Це відкриття дало змогу запропонувати принцип радіолокації — виявлення, розпізнавання та визначення координат різноманітних предметів за допомогою радіо хвиль. Якщо прилад зафіксує факт відбиття, це означає, що він виявив об’єкт (літак). За швидкістю поширення радіохвилі (300 000 км/с), інтервалом часу між моментом випромінювання та
моментом прийому сигналу можна визначити відстань до об’єкта (його координати). Нарешті, за характером відбитого сигналу можна розпізнати, від якого об’єкта (літака, айсберга, скелі) відбилася радіохвиля. 
Гідролокатор / сонар
Принцип роботи гідролокатора подібний до принципу роботи радара, тільки він випромінює і, відповідно, фіксує не радіо-, а звукові хвилі. Як і у випадку радіохвиль, за швидкістю поширення звуку у воді (1500 м/с) та часом затримки приходу відбитої хвилі можна визначити відстань до об’єкта, а за напрямком відбитого сигналу — напрямок на об’єкт. Уперше гідролокатор був застосований для виявлення підводних човнів під час Першої світової війни (1914–1918), згодом його почали застосовувати для дослідження рельєфу морського та океанського дна, виявлення косяків риби тощо.
Це цікаво
Систему GPS спочатку було створено на замовлення американського уряду. Сьогодні ця система застосовується у багатьох сферах: міське та сільське господарство, розвідка природних ресурсів, археологія, навігація, спорт, моніторинг рухомих об’єктів. Європейський Союз завершує створення власної системи навігації, яка є аналогом GPS. Ця система має назву «Galileo».
GPS створено для того, щоб будь-який користувач міг визначити свої координати на земній поверхні з точністю до кількох десятків метрів. Нині ця система не лише стежить за правильним курсом судна, але й допомагає звичайним туристам не заблукати в незнайомому місті. 
Система GPS складається з багатьох супутників, які літають на висоті приблизно 20 000 км над Землею, та наземних систем. Супутники постійно підтримують зв’язок із наземними системами і завдяки цьому точно «знають» своє положення відносно Землі. Кожний користувач GPS-навігатора в будь-яку мить може визначити місце свого перебування.
Для цього пристрій повинен отримати сигнали від трьохчотирьох різних супутників одночасно та опрацювати отримані дані за допомогою вбудованого комп’ютера. 
 
###118###
 
Згадайте: ви сидите у вагоні потяга й дивитеся на інший потяг, що стоїть на сусідній колії. Раптом вам здається, що ваш потяг рушив з місця, адже за вікном почали пропливати вагони сусіднього потяга. І тут ви дивитесь у вікно навпроти і… розумієте, що ваш потяг, як і раніше, стоїть на пероні. А якби вікна навпроти не було, змогли б ви з’ясувати, чи ваш потяг відправився від станції?
Знайомимося з механічним рухом
Усе у світі перебуває в русі (рис. 6.1): мільярди років, що існує Все світ, розлітаються одна від одної галактики; Земля обертається навколо Сонця, здійснюючи один оберт за рік; за декілька годин літак перелітає з Києва до Парижа; у краплині води безліч мікробів щосекунди пересуваються з місця на місце; увесь час
рухаються молекули.
Незважаючи на розмаїття прикладів руху, для них можна визначити спільні риси: по­перше, всі тіла, що рухаються, змінюють своє положення в просторі відносно інших тіл; по­друге, зміна положення тіл відбувається з плином часу.
Найпростішим різновидом руху є механічний рух. Механічний рух — це зміна з часом положення тіла або частин тіла в просторі відносно інших тіл.
2 Даємо означення системи відліку
Коли тіло рухається, його положення в просторі змінюється. Для визначення положення тіла в просторі використовують систему координат, яку пов’язують із тілом відліку.
Тіло, відносно якого розглядається положення рухомого тіла, називають тілом відліку.
Вибір тіла відліку є довільним. За тіло відліку можна взяти будь­яке тіло з міркувань зручності. Це може бути як вагон потяга, так і перон вокзалу, як дерево  на узбіччі, так і автомобіль, що мчить дорогою. Тілом відліку можуть бути і планета Земля, і Сонце, і далекі галактики. 
Яке тіло, на вашу думку, доцільно обрати за тіло відліку, досліджуючи ваш рух на перерві; на уроці фізкультури; під час подорожі? Після того як тіло відліку вибрано, з ним пов’язують систему координат. Система координат задається за допомогою однієї, двох або трьох координатних осей; уздовж осей відкладають відстані в обраному масштабі, наприклад у кілометрах або метрах (рис. 6.2, 6.3).
Зміна положення тіла відбувається не миттєво, а протягом певного часу, тому для дослідження механічного руху є також необхідним прилад для відліку часу — годинник.
Тіло відліку, пов’язана з ним система координат і годинник утворюють систему відліку.
3 Визначаємо, коли тіло можна вважати за матеріальну точку Зазвичай під час руху тіла кожна його точка рухається по-різному. На практиці дослідити рух усіх точок тіла досить складно, та часто в цьому й немає потреби. Описуючи рух тіла, розміри якого набагато менші, ніж відстані, які воно долає, тіло замінюють на фізичну модель — матеріальну точку. Матеріальна точка не має розмірів, а її маса дорівнює масі даного тіла.
Матеріальна точка — це фізична модель тіла, розмірами якого в умовах даної задачі можна знехтувати.
 
###119###
 
Зверніть увагу! Коли ми визначаємо координати тіла, то вважаємо це тіло за матеріальну точку. Далі, коли говоритимемо про рух тіла, будемо вважати, що йдеться про рух матеріальної точки. 
4 Дізнаємося про відносність руху та спокою Те, що тіло відліку обирається довільно, означає, що стан руху
і стан спокою є віднос ними. 
Уявіть пасажира, який їде, сидячи в кріслі вагона потяга (рис. 6.4). Відносно крісла та вагона пасажир не змінює свого положення з часом, тобто перебуває у стані спокою, а відносно дерев за вікном пасажир рухається. Читаючи ці рядки, ви, найімовірніше, сидите в класі за партою або вдома за столом. Спробуйте назвати тіла, відносно яких ви рухаєтесь, і тіла, відносно яких ви перебуваєте у стані спокою. Відносність руху дає можливість «зупинити» автомобіль, що мчить дорогою. Для цього потрібний ще один автомобіль, який буде рухатися  поряд із першим, не відстаючи і не обганяючи його. У такому випадку автомобілі один відносно одного перебуватимуть у стані спокою. Згадайте, як каскадери пересідають з одного автомобіля, що мчить, на інший, що рухається поряд! Той самий принцип використовують і для заправлення літака пальним під час польоту (рис. 6.5).
Підбиваємо підсумки
Механічний рух — зміна з часом положення тіла або частин тіла у просторі відносно інших тіл. Тіло, відносно якого розглядається положення рухомого тіла, називають тілом відліку.  
Тіло відліку, система координат, пов’язана з ним, і годинник утворюють систему відліку. Стани руху та спокою залежать від вибору системи відліку, тобто є відносними.
У фізиці для спрощення опису руху тіла використовують фізичну модель — матеріальну точку. Матеріальна точка — це тіло, розмірами якого в умовах даної задачі можна знехтувати.
контрольні запитання
1. Дайте означення механічного руху. Наведіть приклади. 2. Що таке тіло відліку? 3. Як задають систему координат? 4. Які об’єкти утворюють систему відліку? 5. У яких випадках тіло, що рухається, можна розглядати як матеріальну точку? 6. Як ви розумієте вираз «механічний рух є відносним»?
Вправа № 6
1. Визначте, відносно яких тіл розглядають рух у таких прикладах:
а) шматок пінопласту нерухомо лежить на поверхні води в річці;
б) повз автомобіль «пролітають» придорожні стовпи; 
в) Сонце вранці встає на сході, а ввечері сідає на заході.
2. Яків Ісидорович Перельман (1882–1942) у своїй книзі «Цікава фізика» описує випадок, який трапився з пілотом літака на початку XX ст. (літаки тоді літали досить повільно, а кабіна пілота була відкритою). Піднявшись на висоту 2 км, пілот побачив біля свого обличчя якийсь предмет. Подумавши, що це комаха, пілот спіймав предмет. Але «комаха» виявилась кулею з рушниці. Чому пілот зміг спіймати кулю?
3. Чи можна вважати космічний корабель матеріальною точкою, коли він: 
а) здійснює переліт Земля — Марс? 
б) здійснює посадку на поверхню Марса?
4. Координати дерева, каменя та світлофора, розташованих на узбіччі пря молінійної ділянки дороги, відповідно такі: хд = –1 км; хк = 2 км; хс= 3,5 км. Накресліть координатну вісь, позначте на ній початок координат і положення зазначених тіл. Визначте відстані між тілами.
 
###120###
 
ДОЗВІЛЛЯ МОЛОДІ
Зрубав хлопець калиноньку та зробив сопілку,
Її голос калиновий причарував дівку.
Ой ніхто так не заграє, як Іван, весело,
Іванкову сопілочку чути на все село.
Сопілочко калинова, мала та тоненька,
Чую тебе з полонини, така-сь голосненька.
Сопілочка калинова, ясенове денце,
Не сопілка тото грає, а любкове серце.
Ой де тота сопілочка, де тота, де тота,
Що ми з ночі пищалала коло мого рота?
В сопілочку калинову або із явора
Заграєш ми, мій миленький, коли буду хвора.
Ой бодай ся розколола сопілочка тота,
Що так сумно сопілкала коло мого плота.
Ой бодай ся розколола сопілка верчена,
Через тоту сопілочку ходжу засмучена.
Ой заграю у сопілку та півкну в листочок,
Вчує любка, зрозуміє: йде її любочок.
Ой заграю у сопілку, заграю, заграю,
Вчує мене моя любка, що живе на плаю1.
Сопілочка калинова з шістьма воронками
Тверду любов ізчинила, любку, межи нами.
Сопілочка калинова, з черешні обручки,
Ой у любка до сопілки золотенькі ручки!
 ЖартІвливІ коломийки
Ой смійтеся, дівчаточка, та й ви, молодиці,
Посіяв я файку жита, а цибух пшениці.
На припічку молотив, у запічку віяв,
Під припічком наорав, пшениці насіяв. 
Ой Іван-подолян ходив з посторонком,
Вперезався комишем, підпирався ворком.
Тримав став на печі, черпав воду саком,
Ловив рибу грабельками, стріляв птахи маком.
Ой ішов я з вечорниць та попід городи,
Замотався в гарбузи та й наробив шкоди.
Як зачали старі баби кочергами гнати,
То я мусив гачі дерти, гарбузи латати.
Утікав я од Параски через перелазки,
Якась біда ударила по штанах три разки.
А я кричу: — Ґвалту, люди, чого біда хоче? —
А по мені четвертий раз: — Не ходи поночі!
Як ішов я через село, курка мене вздріла,
Якби не та паличенька, була б мене з’їла.
Закувала зозулиця та й сіла на ґанок,
Ішов Іван від Марії, загубив топанок.
Я гадала, що то сито, а то обичайка,
Я гадала, що то хлопець, а то величайка.
Ой скрипочка би не грала, якби не той смичок,
Не була би жінка бита, якби не язичок.
Та журюся, хлоп молодий, що ми жона схудне:
Доки зварить дещо їсти, то уже полуднє.
Ой нікому так не добре, як мені самому:
Чужі жони їдять сіно, а моя солому.
Ой Юрику молоденький, щось в коморі шкребче,
Біжи, біжи виганяти — кіт молоко хлебче.
Ой мала я миленького, ой мала я, мала,
Поставила на ворота, та й ворона вкрала.
 
###121###
 
Дивний сон снився Захарові Беркутові. Здавалось йому, немов нині їхнє дорічне свято «Сторожа» і вся громада зібрана довкола каменя при вході до тухольської тіснини: дівчата з вінками, молодці з музикою, усі в празничних чистих строях. Оце він, найстарший за віком у громаді, перший наближається до святого каменя і починає молитися до нього. Якісь таємничі, тривожні, болючі чуття опановують його серце під час молитви; щось щемить у нього в глибині душі — і сам він не знає, що такого. Він молиться гаряче, по двох-трьох словах звичайної молитви він відступає від стародавніх, звичаєм усталених зворотів; якась нова, гарячіша, пориваюча молитва плине з його уст; уся громада, потрясена нею, паде ниць на землю, і сам він робить те саме. Але слова не перестають плисти, темно робиться кругом, чорні хмари покривають небо, громи починають бити, блискавиці палахкотять та облітають увесь небозвід осліпляючим огнем, земля здригається — і разом, звільна перехиляючись, святий камінь рушається з місця та зі страшенним лускотом валиться на нього.
«Що се може значити? — питав сам себе Захар, роздумуючи над своїм сном. — Щастя чи нещастя? Радість чи горе?» Але він сам не міг знайти відповіді на те питання, тільки сон сей лишив по собі якесь важке прочуття, якусь хмару суму на Захаровім чолі.
Швидко справдилося це прочуття! Саме пополудні настигли страшні, несподівані вісті до Тухлі. Пастухи із сусідньої полонини прибігли без духу до села, голосячи, що бачили якусь бійку коло боярського дому, якусь громаду незвісних чорних людей і чули незрозумілі роздираючі крики. Майже вся тухольська молодіж, уоружившись у що хто міг, побігла на місце бою, але зупинилась оподалік, побачивши кроваве й трупами вкрите побоєвище, а боярський дім окружений хмарою монголів. Не було сумніву, усі молодці, вислані для збурення боярського дому, погибли в нерівній боротьбі з тими наїзниками. Не знаючи, що діяти, тухольська молодіж вернула до села, розносячи всюди страшну вість. Почувши її, затремтів старий Захар, і гірка сльоза покотилася по його старім лиці.
— От і сповнився мій сон! — прошептав він. — В обороні свого села поліг мій Максим. Так воно й треба. Раз умирати кождому, але славно вмирати — се не кождому лучається. Не сумувати мені за ним, а радуватися його долею.
Так потішав себе старий Захар, але серце його скиміло глибоко: надто сильно, усією силою своєї душі він любив свого наймолодшого сина. Але швидко він скріпився духом. Громада кликала його, потребувала його ради. Купами тисли ся люди, старі і молоді, за село, до тухольської тіснини, за котрою так близько стояв страшний їхній ворог. Перший раз, відколи засіла Тухля, рада громадська зібралася нині без звичайних обрядів, без знамена, серед брязку топорів і кіс, серед напівтривожного, напіввойовничого гамору. Без порядку мішалися старці з молодцями, оружні з безоружними, ба навіть жінки снували сюди й туди поміж громадою, допитуючись вістей про ворога або голосно оплакуючи своїх погиблих синів.
— Що діяти? Що починати? Як боронитися? — гуло в народі. Одна думка переважала всі інші: вийти громадою перед тіснину й боронитися від монголів до остатньої краплі крові. Особливо молодіж наставала на те.
— Ми хочемо згинути, як наші брати погинули в обороні свого краю! — кричали вони. — Тілько по наших трупах увійдуть вороги в тухольську долину!
 
###122###
 
Долі селом вулицею надійшли одна за другою при звуках труб і дерев’яних трембіт аж три громади уоруженої молодіжі. Кожда громада несла наперед себе боєву хоругов1; охочі, смілі їхні пісні лунали далеко по горах. Се йшла приобіцяна тухольцям поміч верховинських і загірних громад. Хлоп2 у хлопа, мов рослі явори, стали всі три відділи довгими рядами перед зібраною громадою і склонили хоругви на знак привітання. Любо було глядіти на ті здорові, рум’яні лиця, розігріті мужньою відвагою і гордим почуттям того, що їм прийдеться заступати своїми грудьми все, що найдорожче в них на світі, що на їхнє оружжя вложено велике діло. Радісний, громовий крик усіх тухольців стрітив їхній прихід; тільки матері, що саме сьогодні втратили своїх синів, заридали на вид того найкращого цвіту народного, котрий завтра, може, так само поляже, скошений і потоптаний, як полягли нині їхні ясні соколи. Заскиміло серце й у старого Захара Беркута, коли поглянув на тих молодців і подумав собі: «Як то пишно визначувався би серед них його Максим. Та ні, годі! Мертвого не вернеш, а живий живе, гадає...»
Ще не стихла радість із приходу тих пожаданих помічників, ще громада не мала часу приступити до дальшої наради, коли втім із противного боку, з лісової прогалини, що була над тухольською тісниною, показався новий і зовсім уже несподіваний гість. На спіненім коні, пообдиранім гіллям і колючками, припавши до його шиї, щоб швидше й безпечніше їхати по лісі, не зачіпаючись о галуззя, їхала, що кінь доскочить, якась людина. Хто се такий був — здалека годі було вгадати. На ній був овечий монгольський кожух, обернений пелехами3 наверх, а на голові — гарний бобровий ковпак. Молодці прийняли приїжджу людину за монгольського висланця і виступили проти неї з луками. Але, виїхавши з лісу та наблизившись над стрімкий обрив, по котрім треба було злазити в тухольську долину, мнимий монгол зліз із коня, скинув із себе кожух, і, усім на диво, показалася женщина в білім полотнянім, шовком перетиканім плащі, з луком за плечима й з блискучим топірцем за поясом.
— Мирослава, дочка нашого боярина! — закричали тухольські молодці, не можучи відвести очей від прегарної, смілої дівчини. Та вона, очевидячки, і не дивилася на них, але, лишивши свого коня там, де з нього злізла, живо почала озиратися за стежкою, куди можна би спуститися в долину. Швидко її бистрі очі відкрили таку стежку, майже зовсім укриту серед широкого, чепіргатого листя  папороті та колючих ожин. Певним кроком, мов відроду до того привикла, зійшла стежкою в долину й наблизилася до громади.
— Здорові були, чесна громадо, — сказала вона, злегка паленіючи. — Я спішила звістити вас, що монголи надходять, перед вечором будуть тут, то щоб ви приготовилися, як їх прийняти.
— Ми знали се, — загули голоси з громади, — се нам не новина.
Голоси були різкі, неприязні дочці поганого боярина, через котрого стілько молодців погибло. Але вона не образилася тою різкістю, хоч, очевидно, почула її.
— Тим ліпше для мене, що ви вже приготовані, — сказала вона. — А тепер прошу вказати мені, де тут Захар Беркут.
— Ось я, дівчино, — сказав старий Захар, наближаючись. 
Мирослава довго, з увагою і пошаною гляділа на нього.
 
###123###
 
— Що ж я вам, діточки, пораджу? — сказав старий, але Мирослава схопилася з місця й побігла оглянути небезпеку.
— Не бійтеся, — сказала вона тухольцям, — живо ми поворожимо їм! Нехай собі стріляють, а ви ратища1 в руки й плазом додолу! Аж коли передні покажуться до половини на горі, тоді разом на них! Самі вони заслонять вас від стріл, а обваливши передніх, ви обвалите й задніх. Сумерки сприяють нам, і, відбивши їх сим разом, будемо мати спокій на всю ніч.
Без слова опору попадали тухольці ниць додолу, похапавши ратища в руки.
Стріли ще сипались якийсь час, а відтак перестали — знак, що передній ряд почав спинатися горі драбиною. Дух у собі запираючи, лежали тухольці й дожидали ворогів. Ось чути вже скрип щаблів, сапання мужів, брязкіт їхнього оружжя — і звільна, несміло виринають перед очима лежачих мохнаті кучми, а під ними чорні, страшні голови з маленькими блискучими очима. Очі ті тривожно, несхибно, мов закляті, глядять на лежачих тухольців, але голови піднімаються вище, чимраз вище; уже під ними видніються рамена, плечі, окриті мохнатими кожухами, широкі груди, — у тій хвилі зі страшним криком зриваються тухольці, і ратища їхні разом глибоко тонуть у грудях напасників. Крик, ревіт, замішання, тут і там судорожні рухи, тут і там коротка боротьба, прокляття, стогнання — і, мов тяжка лавина, валиться ворог долі драбиною додолу, обвалюючи за собою слідуючі ряди, — а на ту купу живих і мертвих, без ладу змішаних, кровавих, трепечучих і ревучих тіл людських валяться згори величезні брили каміння — і понад усім тим пеклом, напівзакритим заслоною ночі, виривається вгору радісний оклик тухольців, жалібне виття монголів і страшні прокляття Бурунди-бегадира.
Той скакав по майдані, мов скажений, рвучи собі волосся з голови, а вкінці, не тямлячись з лютості, з голою шаблею прискочив до Тугара Вовка. 
— Псе блідолиций! — кричав він, скрегочучи зубами. — Подвійний зраднику — се твоя вина! Ти запровадив нас у сю западню, відки ми вийти не можемо!
Тугар Вовк полум’ям спалахнув на таку мову, якої він ще не чув відроду. Рука його мимоволі вхопила за меча, але в тій хвилі щось так глибоко, так важко заболіло в його серці, що рука ослабла, упала, мов глиняна, і він, похиливши лице й затиснувши зуби, сказав придушеним голосом:
— Великий бегадире, несправедливий твій гнів на вірного слугу Чингісхана. Я не винен у тому, що ті смерди опираються нам. Вели розложитися війську на ніч і відпочити, а завтра рано сам побачиш, що вони пирснуть перед нашими стрілами, як сухе осіннє листя перед подувом вітру. (...)
— Добре, боярине, — сказав він укінці, — я зроблю по-твойому, але завтра все-таки мусиш отворити нам дорогу із сеї западні, а ні, то горе тобі! Се моє останнє слово. Жду діл, а не слів від тебе.
І він з погордою відвернувся від боярина й пішов до своїх монголів, могутнім голосом розказуючи їм зараз з усіх кінців підпалити село й очистити рівнину з усього, що могло би служити ворогові покривкою для нічного нападу. Радісно закричали монголи — вони давно вижидали такого наказу.
 
###124###
 
Повість І. Франка «Захар Беркут» посідає гідне місце серед творів, які ви вивчатимете в 7 класі. Складових успіху цього твору кілька: по-перше, майстерність автора; по-друге, жанр твору — повість — дає можливість широко, з важливими деталями зобразити як героїв твору, так і події, що в ньому розгортаються; а по-третє, це його історична основа. Справді, майстерно написаний твір про вигадані події читати цікаво (наприклад, книжки Дж. К. Ролінґ про Гаррі Поттера), проте не менш цікавими є твори, як ви вже переконалися, про реальні події, а особливо історичні.
У 6 класі ви вже читали повісті («Тореадори з Васюківки» В. Нестайка, «Митькозавр із Юрківки, або Химера лісового озера» Я. Стельмаха та ін.).
Пригадайте, що повість — це прозовий розповідний твір, за обсягом більший від оповідання, у якому йдеться про одну або кілька подій; повість розповідає про одного чи кількох головних героїв.
Історична повість побудована на історичному сюжеті, у якому широко відтворюються певна епоха та її діячі. Такі твори мають історичний колорит — наявність прикмет історичного минулого: імена людей (Тугар Вовк, Бурунда), історичних героїв (Чингісхан), описи старовинних звичаїв, згадки про історичні події тощо. Читаючи історичну повість, ви, напевне, помітили, що її мова відрізняється від мови тих творів, у яких ідеться про сучасні події. Справді, у тексті є багато слів, які давно вийшли з ужитку, а тому вам не зрозумілі. Вони належать до застарілої лексики, тому їхнє пояснення подається у виносках. Перед тлумаченням лексичного значення поставлено умовне скорочення (заст.). До застарілої лексики належать архаїзми, з якими ви ознайомилися в 5 класі. Архаїзми (з грецьк. давній) — слова, звороти й граматичні форми, які вийшли з активного вжитку, наприклад: ратище, хоругва, смерд, уста. Їх витіснили нові слова — спис, прапор, селянин, губи (рот). 
З-поміж застарілих слів виокремлюють групу так званих історизмів, які позначають назви зниклих предметів, явищ, понять: князь, боярин, десятина. Історизми не мають сучасних відповідників, на відміну від архаїзмів.
У художній літературі застарілі слова використовують для відтворення історичного колориту минулих епох. Справді, без архаїзмів та історизмів втрачалося б відчуття давності подій, а отже, і тодішньої реальності.
Що таке мотив художнього твору? Коли ведуть розмову про літературний твір, то словом мотив (з латин. рух) позначають здебільшого тему ліричного твору, наприклад: мотиви лірики Л. Костенко, мотив відданості Вітчизні, мотив неповторності особистості та ін. Іноді словом мотив позначають одну з тем епічного твору, наприклад: мотив патріотизму, мотив зради, мотив вибору в складній життєвій ситуації, мотив кохання. Згадайте, які події повісті І. Франка «Захар Беркут» пов’язані з названими вище мотивами.  
 
###125###
 
Одна, одна, як сирота
На чужині, гине!
Хто ж викохав тонку, гнучку
В степу погибати?
Постривайте — все розкажу.
Слухайте ж, дівчата!
Полюбила чорнобрива
Козака дівчина.
Полюбила — не спинила:
Пішов — та й загинув...
Якби знала, що покине —
Було б не любила;
Якби знала, що загине —
Було б не пустила;
Якби знала — не ходила б
Пізно за водою,
Не стояла б до півночі
З милим під вербою.
Якби знала!..
 І то лихо —
Попереду знати,
Що нам в світі зострінеться...
Не знайте, дівчата!
Не питайте свою долю!..
Само серце знає,
Кого любить. Нехай в’яне,
Поки закопають,
Бо не довго, чорнобриві,
Карі оченята,
Біле личко червоніє —
Не довго, дівчата!
До полудня, та й зав’яне,
Брови полиняють.
Кохайтеся ж, любітеся,
Як серденько знає.
Защебече соловейко
В лузі на калині,
Заспіває козаченько,
Ходя по долині.
Виспівує, поки вийде
Чорнобрива з хати,
А він її запитає,
Чи не била мати.
Стануть собі, обіймуться —
Співа соловейко;
Послухають, розійдуться,
Обоє раденькі...
Ніхто того не побачить,
Ніхто не спитає:
«Де ти була, що робила?»
Сама собі знає...
Любилася, кохалася,
А серденько мліло —
Чуло серце недоленьку,
Сказати не вміло.
Не сказало — осталася,
День і ніч воркує,
Як голубка без голуба,
А ніхто не чує...
Не щебече соловейко
В лузі над водою,
Не співає чорнобрива,
Стоя під вербою,
Не співає — сиротою
Білим світом нудить:
Без милого батько, мати —
Як чужії люди,
Без милого сонце світить —
Як ворог сміється,
Без милого скрізь могила...
А серденько б’ється.
Минув і рік, минув другий —
Козака немає;
Сохне вона, як квіточка;
Мати не питає:
«Чого в’янеш, моя доню?» 
 
###126###
 
Події відбуваються в українському селі Спасівці. Спасівчани жили тут, наче у фортеці. Вони були козацького роду, тому й розуміли, яка небезпека їм загрожує. Жителі села кожної ночі ставили вартових біля обох воріт села, щоб ворог не застав їх зненацька.
Такий лад завів тут старий досвідчений козак, який прийшов сюди з першими поселенцями. Хоча старий Охрім уже давно помер, спасівчани й далі дотримувалися тих звичаїв. Їм велося безпечно.
У Спасівці жив козацький рід Судаків. Вони славилися тим, що не було між ними жодного, хто б не побував на Січі між низовим товариством.
Рідня Судаків складалася зі старого діда Андрія, його сина Степана, жінки Палажки, двох синів Петра й Павла та дочки Ганни. Звичайно, Петра вже тоді не було вдома — пішов на Запоріжжя. Другому синові, Павлові, було п’ятнадцять років, а дочці Ганні — тринадцять… Далі розповідається про те, як зненацька в Спасівку вдерлися татари. На очах Павлуся вони вбили матір і діда, а батька й сестру взяли в ясир. Павлусеві вдалося втекти
на викраденому татарському коні…
Поранений і знесилений, Павлусь упав з коня і зомлів. Свідком цієї картини став козак Семен Непорадний. Він промив хлопцеві рану. Опритомнівши, Павлусь розповів про криваві події в Спасівці. Згодом прибула ватага козаків на чолі з Остапом Тріскою, серед них був і Петро Судак, брат Павлуся. Брати зраділи несподіваній зустрічі.
Коли всі лягли спочити, Семен Непорадний, який зостався на сторожі, помітив татарина й узяв його в полон. Виявилося, татарин шукав у степу Павлуся, який, утікаючи зі Спасівки, прихопив не лише коня, а й червінці, що були сховані в сідлі. Пізніше до козаків приєдналася ще одна ватага побратимів на чолі із сотником Андрієм Недолею. Козаки, об’єднавшись, вирішують наздогнати татар і визволити з ясиру спасівчан.
IV
У Павлуся забилося серце, коли почув сотників наказ. Він сьогодні побачить те, про що від дідуся стільки наслухався. Побачить, як козацтво стрінеться з татарами, тими страшними чортами, що цієї ночі так лютували в Спасівці. Його огорнув страх. Чи козаки дадуть раду тим чортам?
Павлусь дрижав усім тілом, хоча надворі була спека, і дивувався, що козакам було те все байдуже, наче на празник ішли. До нього наблизився брат Петро.
— Ти, братику, уважай, аби де в купу не попав. Держися сотника або діда Панаса. Держи добре коня. Пожди, я тобі стремена до ніг приладжу. Поки що подержи мого коня.
Петро осідлав татарського коня, на якому Павлусь утікав, укоротив стремена й, поцілувавши брата, посадив на коня. Обом стали сльози в очах. Петро був відважний козак і не жалів себе. Тепер йому стало ніяково, коли подумав, що його можуть убити й тоді Павлусь залишиться круглим сиротою, на опіці чужих людей. Хлопцеві саме тепер треба опіки, а йому честь козацька не дозволяє остатися позаду та пильнувати брата. 
 
###127###
 
Утікаючі козаки зміркували, що щось сталося. Один оглянувся та крикнув: — Пробі, хлопці! Ватажок між татарвою! Хто в Бога вірує, не даймо! Понад десяток товаришів завернули коней і пустилися виручати Тріску.
Вони бачили, як Тріска вправлявся, рубаючи поганців. Татари роз’їлися, мов оси, і стали рубати козаків. Небагато їх устигло втекти. 
Тепер татари пустилися в погоню за іншими. У них були кращі коні. Мустафа заповзявся не випустити ні одного. Козакам стало зле. Татар було чи не триста, козаків осталося всього сорок. Вони чекали вже на свою смерть, і кожний молився Богу в передсмертній годині. Татари згуртувались у продовгасту валку й уже досягали втікачів. Під одним козаком кінь спіткнувся і впав, а бідолашного козака розтоптали татарські коні.
Тим часом Недоля заходився «привітати» татар. Він розділив свою сотню на дві частини й поставив їх лицем до дороги, куди мали втікати Тріска зі своєю ватагою. Для більшого розгону залишили між собою віддаль шістсот ступнів.
Татари такі були певні в перемозі, що й не оглядалися. Вони гнались уперед, мов хорти за серною.
Коли наблизилися до того місця, Недоля дав умовний знак. Козацтво рушило з місця і в найбільшому розгоні вдарило на татар з обох боків. Залунало козацьке: «Слава Богу!»
Татари не були в змозі зупинити коней і гнались одною збитою валкою.
Розгорнутися по боках проти напираючого ворога вони й не думали. Козаки настовбурчили свої довгі списи й кололи ними завзято збитих у купу татар. Козаки заховали списи (бо з великого розгону списи прошибали татарські тіла) і взялися до шаблюк. Настала така страшна різанина, що її описати годі. (...)
«Ось і на моїй вулиці свято!» — подумав Непорадний і відв’язав від сідла свій шовковий інструмент.
Аркан фуркнув у повітрі та схопив татарина за шию і звалив з коня. (...)
— А в мене піде воно швидше, — говорив біля нього дід Панас, прицілившись і вистріливши в найдальшого татарина. 
— Якби так хто заряжав Вам рушницю! — каже Непорадний. — А то я швидше свій шнурок розмотаю.
Вороний погнався вихором, а Непорадний складав аркан, поки знову не накинув його на голову татаринові.
Повторив так кілька разів. Багато козаків розпустили теж свої аркани, а деякі стріляли з рушниць. Погром на татар по всій лінії. 
Непорадний піймав ще одного татарина. Кінь шарпнув — і татарин упав на землю. Він устиг розтягнути петлю, щоб його не задушила. Над ним уже стояв Непорадний із піднятою вгору шаблею.
— Не забивала мене, козак. Татарин да гроші, много золота, син Девлет-Гірей, — лепетав татарин, закриваючись руками.
Непорадний стримався. Це був татарський ватажок. На те вказувала його багата одежа.
— Уставай! — гукнув Непорадний.
Татарин підвівся, а козак зав’язав йому руки й повів між своїх. 
 
###128###
 
Прямо над нашою хатою пролiтають лебедi. Вони летять нижче розпатланих, обвислих хмар i струшують на землю бентежнi звуки далеких дзвонiв. Дiд говорить, що так спiвають лебединi крила. Я придивляюся до їхнього маяння, прислухаюся до їхнього спiву, i менi теж хочеться полетiти за лебедями, тому й пiдiймаю руки, наче крила. I радiсть, i смуток, i срiбний передзвiн огортають та й огортають мене своїм снуванням.
Я стаю нiби меншим, а навколо бiльшає, росте й мiниться весь свiт: i загачене бiлими хмарами небо, й  одноногi скрипучi журавлi, що нiкуди не полетять, i полатанi веселим зеленим мохом стрiхи, i блакитнава дiброва пiд селом, i чорнотiла, туманцем пiдволохачена земля, що пробилася з-пiд снiгу. 
I цей увесь свiт трiпоче-мiниться в моїх очах i вiддаляє та й вiддаляє лебедiв. Але я не хочу, щоб вони відлiтали вiд нас. От коли б якимсь дивом послухали мене: зробили круг над селом i знову пролетiли над нашою хатою. 
Аби я був чародiєм, то хiба не повернув би їх? Сказав би таке таємниче слово! Я замислююся над ним, а навколо мене починає кружляти видiння казки, її нерозгаданi дороги, дрiмучi пралiси й тi гуси-лебедята, що на своїх крилах виносять із бiди малого хлопця. Казка вкладає в мої уста оте слово, до якого дослуховуються земля й вода, птиця в небi й саме небо... (...)
— От i принесли нам лебедi на крилах життя, — говорить до неба й землi мiй дiд Дем’ян; у його руцi весело поблискує струг,  яким вiн донедавна вистругував шпицi.
— Життя? — дивуюсь я.
— Еге ж: i весну, i життя. Тепер, внучку, геть-чисто все почне оживати: скресне крига на рiках та озерах, розмерзнеться сiк у деревах, прокинеться грiм у хмарах, а сонце своїми ключами вiдiмкне землю.
— Діду, а якi в сонця ключi? — ще бiльше дивуюсь я, бо й не догадувався досi, що воно, наче людина, може мати ключi.
— Золотi, внучку, золотi.
— I як воно вiдмикає ними землю?
— А ось так: якоїсь доброї години гляне сонце зі свого вiконечка вниз, побачить, що там i земля, i люди, i худiбка, i птиця помарнiли й скучили за весною, та й спитає мiсяця-брата, чи не пора землю вiдiмкнути. Мiсяць кивне головою, а сонце усмiхнеться й на промiннi спустить у лiси, у луки, у поля й на воду ключi, а вони вже знають своє дiло!
Я уважно слухаю дiда й раптом страхаюся:
— Діду, а сонце не може їх загубити, як наша мама?
— Що, що, надзиґльований? — мов сiро-блакитнавi, побризканi росою безсмертники, оживають старi очi. Дiд ошелешено пiдкидає вгору брови, потiм одгетькує мене вiльною рукою і починає смiятися. Вiн дуже гарно смiється, хапаючись руками за тин, ворота, рiжок хати чи дерево, а коли немає якоїсь пiдпiрки, тодi нею стає його присохлий живiт. У таку хвилину вся дiдова постать перехитується, карлючки вусiв одстовбурчуються, з рота вириваються клекiт i «ох, рятуйте мою душу», з одежi осипається дерев’яний пилок, а з очей так бризкають сльози, що хоч горня пiдставляй пiд них.
Тепер я заспокоююся: значить, сонце не може загубити своїх ключiв, воно їх десь носить на шиї або ув’язує на руцi. Так i треба, щоб потiм не бiдкатись i не морочити комусь голови.
— Дiду, а куди лебедi полетiли?
— На тихi води, на яснi зорi, — пересмiявшись i споважнiвши, урочисто каже дiд, поглядом показує менi на хату та йде до вчорнiлої катраги майструвати колеса.
«Так-так-так», — погоджується стара качка й ще раз одним оком поглядає вгору 
 
###129###
 
 Я теж у думках забирався в горох або нахиляв до себе спiвучi макiвки, та це не заважало менi найбiльше придивлятися до вузликiв з гарбузовим насiнням. Вони були чималi, i дещицю можна було з них надiбрати. Щоб не дуже старатися самому, я попросив трохи його в матерi, але вона, поскупившись, дала менi лише одну пучку:
— Бiльше не можна, Михайлику, бо це насiння!
У її устах i душi «насiння» було святим словом. I хоча не раз вона нарiкала на свою мужицьку долю з її вiчними супутниками — нестатками й злиднями, проте нiчого так не любила, як землю. Мати вiрила: земля все знає, що говорить чи думає чоловiк, вона може гнiватись i бути доброю, i на самотi тихенько розмовляла з нею, довiряючи свої радощi, болi й просячи, щоб вона родила на долю всякого: i роботящого, i ледащого.
Коли на городi з’являвся перший пуп’янок огiрка чи зацвiтав повернутий до сонця соняшник, мати брала мене, малого, за руку й вела подивитися на це диво, i тодi в блакитнавих очах її назбирувалося стiльки радостi, наче вона була скарбничим усiєї землi. Вона перша у свiтi навчила мене любити роси, легенький ранковий туман, п’янкий любисток, м’яту, маковий цвiт, осiннiй гороб i калину, вона першою показала, як плаче від радостi дерево, коли надходить весна, i як у розквiтлому соняшнику ночує оп’янiлий джмiль. Вiд неї першої я почув про калиновий мiст, до якого й досi тягнуся думкою і серцем... (...)
Мати окинула поглядом подвiр’я та пiшла до сусiдiв. А менi цього тiльки й треба: я одразу дзиґ до хати розшукувати гарбузове насiння. Воно, чекаючи свого часу, лежало на коминi. Видивившись у вiкна, я розгорнув обидва вузлики й у тривозi подивився на добiрнi, обведенi обiдками зерна, що дихали прозорою і легкою лускою. (...)
Скочивши на долiвку, узяв з мисника гранчасту склянку й, холонучи, почав на печi намiряти насiння — двi склянки в одну кишеню, двi — у другу. Воно менi здалося спочатку пекучим i важким, наче камiння. Далi залишилося навхрест зав’язати вузлики й покласти точнiсiнько так, як вони лежали. Коли я знов опускаюся на долiвку, з божницi на мене строго дивиться та свариться пучкою сивий Бог Отець — єдиний свiдок мого грiхопадiння.
З острахом i невеселою радiстю, що пробивалася крiзь усi тривоги, я вискочив на весняну вулицю, де кожна калюжка тримала в собi клапоть сонця. (...) 
Думаючи про своє, я виходжу на другу вулицю і в цей час збоку чую неласкавий чоловiчий голос:
— Бог дасть, жiнко добра. Бог! Вiн багатший за нас.
Цi слова приглушує гарчання собаки й важкий брязкiт ланцюга. Я оглядаюся на подвiр’я, обнесене глухим високим частоколом, де затих голос чоловiка, щоб його продовжував собачий гавкiт. Крiзь нього я чую ще iз сiней:
— Звiдки ж вони?
— Та нiби з Херсонщини, — байдуже вiдповiв перший голос. — Швендяють усякi, а ти подавай i подавай, як не скибочку, то картопельку.
— Коли вже цей розор закiнчиться?
З двору наполохано виходить у рам’ї, у розтоптаному взуттi глибокоока, ще молода жiнка, її погляд шукає землi, а розгонистi брови летять угору. Збоку до неї тулиться босоногий, без картузика хлопчак. Їхнi страднi, виснаженi обличчя припали темiнню далеких дорiг i голоду. 
 
###130###
 
Климко прокинувся від холодної роси, що впала йому на босі ноги (видно, кидався вві сні), і побачив над собою скам’яніло-бузкове небо, яким воно буває лише восени на сході сонця, — без жайворіння, без легких з позолотою хмарок по обрію, без усміхненої радості пробудження. Климко підібгав ноги під поли діжурчини, щоб зогрілися, й онімілою тремтячою рукою дужче розгорнув солому напроти очей. Він спав під скиртою.
Сонце, мабуть, тільки що зійшло, бо від скирти через тік і ще далі на стернях лежала довга тінь у сизій росі, солодко пахло втоптаним у землю набубнявілим житом, що вже вкинулося в ключечки, і сухими мишачими гніздами. Звечора миші лоскотали Климка, гасаючи йому по руках і ногах, пищали раденько, що є їм розвага, і Климко проганяв їх усяк: сукав ногами, кишкав на них сердито — аж доки й заснув.
Уночі йому снилася велика зграя жовтих воронів з жовтими горобцями впереміш. А то була не зграя і не химера опівнічна — то був вихор з великого кленового та дрібного вишневого листя, що знявся над висілком, коли Климко вийшов у степ за станцію і востаннє оглянувся назад. Та листяна зграя стовпом стала в піднебесся, вище й вище, а там здрібніла, розсипалася та зникла геть з очей.
Де те листя потім сіло? Чи, може, воно ще й досі кружляє?..
Климко звівся на лікоть, щоб краще було видно шлях, яким йому йти далі, і його затрусило так, що аж зуби зацокотіли від терпкого застояного холоду в усьому тілі.
«Нічого, — подумав. — Пробіжуся з гори — зогріюся».
У степу було тихо. Блищали від сонця стерні й ковила понад шляхом, сріблилася важка, обвішана разочками роси павутина. Удалині, між телеграфними стовпами й некрутими пагорбами, мріли рожеві, мов спалахи багать, крейдяні гори. Десь там, біля тих гір, чув од людей Климко, було велике місто Слов’янськ, а поміж горами, просто на землі, лежала брилами сіль, — бери скільки здужаєш. Іще чував Климко, що за склянку солі можна виміняти всякого добра: мисочку чи й дві кукурудзи, відерце картоплі чи й хліба справжнього. Климко йшов босий, у куцих штанчатах, старій матросці, що була колись голубою, а тепер стала сіра, та ще в дядьковій Кириловій діжурці. Тій діжурці, як казав дядько, було «сто літ», і не рвалася вона лише тому, що зашкарубла від давнього мазуту. Не брали її ні дощ, ні сніг, ані сонце. Пахла діжурка паровозом. Уночі вона нахолоняла, а вдень аж димувала на сонці, пахла ще дужче й пекла плечі та спину.
Климко жив удвох з дядьком Кирилом, відколи осиротів. Жили вони в залізничному бараці при самісіньких коліях. І коли мимо гуркотів важкий ешелон, барак теж ніби зривався з місця: двигтіли стіни, дрижала підлога, бряжчали шиби у вікнах, а барак мчав і мчав.
 
###131###
 
Лише на третю ніч Климко заснув спокійно, бо пацюки вже не надокучали йому. Спровадив їх з вагової Зульфат Гареєв, давній Климків товариш. Він знайшов Климка по димкові з труби, що виходила крізь шибку надвір. Прибіг захеканий, з гарячими рум’янцями на гострих смуглих вилицях, і так зрадів зустрічі, що схопив Климка в оберемок і носив його поперед себе, до хрускоту стискаючи ребра. Зульфат був дужий хлопчик, хоча й нижчий від Климка, вважай, на голову.
— А я бігав-бігав по висілку, — швидко, зліплюючи слова, заговорив Зульфат. — Сюди-туди... фух!.. Питаюся: де Климка? Хто бачив Климку? Немає Климки, ніхто не бачив... А ти осьде! Хорошо! У-у-у, хорошо!
...А через пів місяця — сталося те зранку — після короткого бою на станцію зі степу прийшли італійці. Вони цілий день ганялися по висілку за курми, стріляли по них з карабінів та автоматів і лементували, як цигани. (До їхнього приходу ні Климко, ні Зульфат не знали, що кури можуть літати не згірш за всяку птицю, тільки невисоко.) Поївши курей, італійці гуртами, найменше по двоє-троє, пхалися від двору до двору й шукали собі їжу за гроші.
— Марка, марка!.. — вигукували вони.
Ніхто у висілку не розумів, що те означає, і ті, у кого завалялися марки для конвертів, виносили їх італійцям. Вони сердилися і то по-своєму, то по-німецьки кричали, вибалушивши чорні циганські очі:
— Дурні! Сольдато італьяно... дати вам маркен... Денаро деля... Ґросдойчен Райхес, унд зі мюссен... ві повінні дати... фюр дізес вертфоллє ґельд: лютте — молько, бурро — масльо, формаджо — сір... Манджяре! Ессен! Їсти!..
Про це розповів Климкові Зульфат, бо італійці приходили й до них. Дід Гареєв сказав їм:
— У нас є вугілля... Більше нічого в нас немає.
Тоді італійці кинулися грабувати й брали не тільки їжу, а й одяг, де кращий.
Через тиждень вони пішли далі, а у висілку почався голод.
На маленькому базарному майдані щоденно, з ранку до вечора, стояли мовчазні люди, тримаючи в руках усе, що було в них найновіше: костюми й пальта, сукні й сувійчики матерії, черевики й «кіровські» годинники на вузеньких ремінцях... І все те не продавалося, а мінялося хоч на який-небудь харч. Та найчастіше в натовпі було чути: «Солі... Солі ні в кого немає? Віддаю за склянку солі...»
Якось, покружлявши навколо хлібопекарні, де ще недавно з жовтих дерев’яних лотків горнувся, мов з рукава, гарячий хліб і де ще й досі пахло хлібним духом, Климко із Зульфатом зайшли на базар. Може, вони й не завернули б туди — надивилися вже на змучених голодом людей із якоюсь дитячою жалібною надією в очах, — якби там не зчинився ґвалт.
Біля старих дерев’яних прилавків, побачили вони, стояла підвода. Її оточили з обох боків і кричали, піднімаючи над головою в кого що було:  
 
###132###
 
Був собі чоловік і жінка. Були вони люди заможненькі, усього в їх доволі: і поля, і скотинки, і худоби, і хата простора із садочком і левадою. Послав їм Господь на втіху одного тільки синка — Павлусем звали. Та вже ж і шанували, і пестували вони того одинчика! Не так батько, як мати. І що то вже за мати була!
Між матірками — навдивовижу мати! Уже Павлусь був чималий пахолок, а вона ще возилася з ним, як з маненькою дитинкою. Було, власними руками годує його, а він, телепень, тільки глита та, як той пуцьвірінок, знову рот роззявлює.
Усю зиму й осінь із хати не випустить. «Не ходи, синку, — каже, — холодно, змерзнеш, та ще, крий Боже, занедужаєш, то я й умру, не діжду, поки ти й одужаєш». Прийде весна або літо — знову не пускає: «Не ходи, синку: душно, сонце напече головку, голова болітиме». Цілісінький рік не дасть йому порога переступити, хіба в неділю поведе до церкви, та за ним і не молиться, та обома руками за його й держиться, щоб хто не то що штовхнув, а й не доторкнувся б. Деколи, як обридне йому стояти, то такий галас підійме на всю церкву, буцім з його чортяка лика дере. «Ходім, мамо, додому, — хлипа, — їсти хочу!» То мати й веде його додому, не діждавшись кінця служби й благословенія. Як кладе його спати, то сама й стеле, і роздягає, і хрестить, і ще й котка співає, неначе над годовичком. 
Часом батько, дивлячись на се юродство, стане гримати на жінку й похвалятися, що він Павлуся віддасть у школу до дяка аж у друге село. Так куди!.. І не кажи... Така з неї добра й покірна жінка, а як дійде діло до її Павлуся, то як скажена стане: й очі витріщить, і запіниться, і за ніж хапається; крий Боже, що виробляє!..
Кажу ж вам, що й між матерями навдивовижу була мати.
Доріс Павлусь до парубка. Так його вигнало й розперло, такий став гладкий та опецькуватий! Пика широка й одутлувата, як у того салогуба, а руки білі та ніжні, як у панночки. Та від чого б їм і пошерхнуть? Зроду не то щоб ціп або косу в руках подержав — не взявся й за лопату, щоб одгребти сніг од порога, або за віник, щоб вимести хату. Було, старий і стане доказувати жінці:
— На яку радість ми його вигодували? Який із його хазяїн буде? Що з ним станеться, як ми помремо?.. Останеться він на світі, мов сліпий без поводатаря!
— Е, чоловіче, — одкаже жінка, — як Бог милосердний пошле йому щастя, то без нас житиме ще лучче, як теперечки!
Уже Павлусеві минув і двадцятий, уже б він і на вечорниці пішов, так мати не пускає.
— Не ходи туди, синку, — каже, — на вечорницях збираються самі п’яниці та розбишаки; там тебе обидять, віку тобі збавлять. Почекай трошки — я сама знайду тобі дівчину, найкращу на всьому світі, роботящу, вона буде тебе й годувать, і зодягать, і доглядать, як рідна мати.
Так не привів же їй Бог оженити сина. Раз уночі розвередувався Павлусь, як на живіт кричить: «Меду та й меду!» У старих на ту пору не було меду. Що тут на світі робити?.. Устала мати, накинула на себе свитину, не схотіла будити наймичку й сама метнулася по селу шукати того меду. А на той час піднялася фуга2, що не то що вночі, а вдень не побачила б світу Божого. 
 
###133###
 
Дощ полив, і день такий полив’яний.
Все блищить, і люди як нові.
Лиш дідок старесенький, кропив’яний
блискавки визбирує в траві.
Струшується сад, як парасолька.
Мокрі ниви і порожній шлях...
Ген корів розсипана квасолька
доганяє хмари у полях.

Давно, іще в шістсот якомусь році,
ну, цебто більш як три віки тому,
коли носили шпаги ще при боці
і розважали стратами юрму,
коли відьом палили при народі,
коли наук не знали ще ладом, —
кажу, давно, кажу, у Вишгороді
підсудна Анна стала пред судом.
Було тій Анні, може, десять рочків.
Її привів розлючений сусід.
Багряне листя, кілька тих листочків,
останнє листя із кленових віт
було на стіл покладене, як доказ,
і шаруділо тихо на сукні.
Осіннє сонце, яблуко-недоквас,
стояло в голих кленах у вікні.
І той сусід сказав тоді у тиші:
— Панове судді! Я її привів.
Вона робила... кольорові миші
з оцих ось жовтих і сухих листків.
Ото складе листочок до листочка,
два рази хукне — так і побіжать.
У мене діти, в мене син і дочки,
у них цяцьки так жужмом і лежать.
Вони були нормальні і здорові,
а ця чаклунка збила їх з пуття.
Вночі їм сняться миші кольорові. 
Од тих мишей немає нам життя!
Тоді суддя в судейській чорній мантії
сказав:
— Життя — це справа без гарантії.
Чаклунок ми караєм по закону.
Перехрестіться, пане, на ікону.
Скажіть суду: вона із димаря
вночі літала чи згасила зірку?
Чи вам ті миші згризли сухаря,
а чи прогризли у підлозі нірку?
Сусід сказав, що миші ті якраз
такої шкоди не чинили зроду,
що в господарстві наче все гаразд,
а йдеться швидше про моральну шкоду.
Суддя спитав: — Вони на вас гарчать?
— Та, — каже, — ні. Але вони яскраві. —
Два рази хукнув писар на печать.
Сиділа тихо дівчинка на лаві.
Був сірий день. І сірий був сусід.
І сірий стіл. І сірі були двері.
І раптом нявкнув кольоровий кіт.
Залив чорнилом вирок на папері.
 
###134###
 
…Жив собі хлопчик, і жила собі дівчинка. Хлопчик любив похмурі та суворі краєвиди своєї землі.
Кажуть, кожний хлопчик більше прив’язаний до свого місця народження, ніж кожна дівчинка. Але це кажуть для того, щоб спростувати сказане або підтвердити. Вона була менше прив’язана до похмурих і суворих краєвидів своєї землі, ніж він, але, побачивши, що хлопчик справді любить ті місця, які не любив ніхто, вона полюбила хлопчика.
Кажуть, що є люди, яким любе щось нетипове. Наприклад, багато дівчаток вам скажуть, що люблять багатосерійні мелодрами про кохання. Але із сотні таких знайдуться принаймні три, яким мильні серіали будуть не до шмиги.
І кожна з трьох матиме власні, одиничні, причини байдужості або неприязні до кінопопси, бо типові — подібні, а нетипові — різні.
Хлопчик став юнаком, а дівчинка — юнкою. Двоє були вродливими та розумними, а таким людям нелегко впоратися зі своїми природними дарами. Юнак, хоч і далі любив юнку й похмурі краєвиди своєї землі, вирушив у мандри світом.
Дівчина залишилася заради нього вдома. У неї було багато залицяльників, але вона всім відмовляла, чекаючи на свого юнака. Була впевнена, що покохати можна лише раз.
Юнак, здобувши освіту й спізнавши багато пригод, поволі забував про свою дівчину. Він мав багато друзів і багато красивих жінок, особливо під час своїх успіхів.
Одного разу він приїхав глянути на понурі краєвиди рідної землі. Вони здалися йому непривабливими й сірими. Також він сказав своїй дівчині, яка вірно чекала, що він не знає, чи вони зараз є такою гарною парою, як колись. Дівчина плакала, але він покинув її напризволяще й поїхав геть, подалі від споконвічного суму рідної землі, ближче до великих міст і веселощів.
Проминуло ще кілька літ. Юнакові перестало таланити в житті. Від нього поволі повідверталися віроломні друзі. Він невдало одружився. І настала така мить, коли юнак раптом збагнув, що те, до чого він прагнув, було завжди біля нього. Але він не зумів розпізнати найрідніше обличчя та власну долю, удивляючись у міріади чужих лиць і доль.
Він знову приїхав на свою батьківщину. Там небагато змінилося. Лише ті, що колись були молодими, постаріли й зневірилися. Його колишня дівчина була хворою та самотньою жінкою. І він уже не зміг упізнати в ній свою, найріднішу.
Вона не вірила, що він став іншим.
І колишній юнак залишив назавжди суворі ландшафти свого краю. Він уже ніколи не повернувся туди. А колишня дівчина невдовзі померла через образу, каяття та жаль.
Й одного разу, коли старий дід, у скорботному обличчі якого ніхто б не впізнав колишнього юнака, доживав свої останні дні, самотній та покинутий усіма, він подумав, що так і не прожив те життя, яке хотів. Йому було нестерпно боляче, але вже нічого не можна було змінити. І ті двоє, що могли бути разом щасливими, повмирали далеко одне від одного, нещасні й зневірені.
Висновку не буде… 
 
###135###
 
Прийду до нього в лікарню, упаду на коліна: «Вибач, якщо зможеш, ми вже ніколи не будемо друзями, лихий мене поплутав, добре, що ти залишився живий, я просив їх лише налякати тебе, а вони не послухалися. (...)
Навіть не у твоїй Марійці справа. Вона для мене назавжди перестала бути стрункою та веселою. Це був лише привід. Відкрию тобі свою страшну таємницю: я ненавидів тебе вже близько двох років. Тобі краще вдавався футбол і навчання, ти маєш дівчину. Тебе майже всі люблять. Я теж так хотів, Костю. Але мені не вдавалося. Напевне, замало хотів. Знаєш, коли тебе Ярема вдарив по нозі й ти потім лежав у лікарні, я теж був трохи винен, хоча грав з тобою в одній команді. Бо перед тим я одного разу сказав Яремі, типу, Костика може зупинити лише удар по ногах, коли він рветься в штрафну, — але, мовляв, ніхто не відважується, бо всі його бояться. Я знав Яремин характер, знав, що він багато не думає, але схоче зробити наперекір, бо він, типу, не боїться нікого… Я все прорахував! Я справді, коли тебе під час гри забрали в лікарню, спересердя потягнув його по нозі, коли суддя цього не бачив. Ударив, щоб він не був таким ревним виконавцем. Ударив через те, що він дослухався до моєї підступної поради. Адже я тебе, Костю, і ненавидів, і любив водночас. Думаєш, такого не може бути? Ще й як може…
А коли ти відмовився від капітанської пов’язки, то шокував мене. Бо ти знову був, типу, біла й пухнаста цяця, а я — погана та невдячна кака. І мені шалено захотілося вимазати твою шляхетність, обкидати її багнюкою! Я нічого не міг зробити із собою. Хлопці підколювали мене, мовляв, був нормальний капітан, а тепер. Я вдавав, що не чую. Хоча справа не в капітанській пов’язці, а в тому, щоб пе-ре-вер-ши-ти тебе, хоч у чомусь перевершити!!!
Але недавно хлопці фактично насильно скинули мене з капітана, передавши пов’язку знову тобі… І тут мені залишалося лише взятися за Марійку, бо я не міг впливати ні на твою класну гру, ні на оцінки в школі, ні на твій компанійський характер. Тебе люблять майже всі. Уявляєш? Відтепер любитимуть ще дужче. 
Усе тобі йде на користь, навіть лікарня, усе!
Знаєш, у Марійці теж заковика. Але це трохи складніше, ніж футбол. Я ревнував. Марійку до тебе, а тебе — до Марійки. Спочатку я не знав її, а потім… потім вона теж мені сподобалася. Точніше, я любив вас двох — і вас двох ненавидів. 
Спочатку — лише тебе, а потім і твою Марійку, спочатку із 7, потім з 8-Б. Узагалі, кілька разів було так, що мені водночас хотілося і знищити тебе, і захистити від… моєї ненависті. Так само з Марійкою. Коли я їй освідчувався, то перед тим усе продумав. Якби вона відповіла взаємністю, це була б найперше помста для тебе, мій колишній друже та вороже. Якщо б вагалася або була шокована — я б теж тішився. Але вона повелася так холодно, так байдуже й навіть зневажливо (може, відчула якось мою… ну, фальш?), що це мене несподівано дістало».
Я пішов до лісу. І вперше не міг тверезо мислити. Може, я по-своєму закохався в колишню струнку й веселу, не знаю. Може, це була закоханість і помста водночас. Така, знаєте, легка закоханість і важке почуття помсти. Така собі, розумієте, трохи надумана любов і реальна ненависть до Костя. І я вирішив поговорити з хлопцями. Без оплати вони навіть не схотіли слухати. Казали, що цей чувак їм по барабану. І тоді я був змушений віддати свій улюблений велосипед… Правда, десь за дві години після того — повірте мені, будь ласка! — я розшукав їх знов і сказав, що передумав. Вони облаяли мене й не віддали мою машину. Тоді я сказав, щоб забирали велосипед, але його лишили в спокої. Вони знов облаяли мене й сказали, що вони, типу, чесні фраєри і своє відроблять, і відробили… 
 
###136###

Полонені німці зводили цей квартал з любов’ю і розпачем. Спочатку вони тільки боялися, брутальна лайка зависала на вустах, коли охоронець чіплявся поглядом і байдуже погиркував: «Шнель, бидлото, шнель!» Вони не любили цей народ, не любили будинки, які мали тут поставити, але тільки-но звівся фундамент, як щось трапилося з кожною цеглиною: цеглини лагідно лягали в руки, не обривали м’язи й не дряпали шкіру, немовби розмовляли з полоненими про те, що цей будинок міг би бути їхнім, стояти на околиці Лейпцига.
Коли протала земля, Фрідріх скопав маленьку грядочку, обгородив її камінням і посіяв нагідки. Де він узяв те насіння, невідомо, але ми, діти, добре пам’ятаємо, як він клав між грудочками зернини, як потім притоптував їх і, повернувшись до нас, усміхався: «Гут... кіндер... гут». А коли німців повели в барак, ми розвоювали ту землицю, розкидали каміння, зробили з паличок хрест, зв’язали його травою і поставили на грядці. Уранці, коли їх вивели на роботу, ми ще спали, але навіть крізь сон я чула, як скреготіли в розчині лопати, як стукали дужками відра, як надсадно бухикав Фрідріх і гиркав охоронець. 
Місто давно не сердилося на німців, удови жаліли їх і роздивлялися картки їхніх дружин і дітей, часом приносили щось з одягу — старий піджак або картуз — і ще варену картоплю, на що ті всміхалися, дякували, називаючи вдів «фрау».
У Фрідріха теж була фотокартка двох дівчаток у білих сукенках і білих черевичках, він не раз нам тикав ту дивовижу, чи, забувши, що ми вже бачили, а чи хотів похизуватися, які в нього чепурні діти. І ми у відповідь цілу весну й ціле літо топтали та розкидали його грядку, його маленьку державку в нашому злиденному місті. Він до того бридко кашляв, до того був худий, гнилозубий і брудний, що ми не могли його не дражнити. Ми любили ціляти в нього грудками, любили, коли він садив нас на коліна та співав своїх дурних німецьких пісеньок.
Під осінь німець уже не садив грядку, ходив хитаючись і харкав кров’ю. Охоронець замість «шнеляти» простягав йому цигарку й дозволяв лежати під стіною.
Фрідріх робив тільки прикраси зі шматочків цегли — сонця і квіти, він чіпляв їх понад вікнами другого поверху так, що самотні жінки подовгу стояли, роздивлялися і навіть сплакували.
Одного ранку його знайшли під стіною барака, де він стояв спиною до людей, понуривши голову.
— Бидлото, тобі що — немає нужника? — гиркнув охоронець і тут же осікся: від шиї до коробки сіріла мотузка.
Коли зняли його й узяли на руки, то здивувалися, що немає в ньому тіла.
Його поховали за містом, укинувши в яму й навіть не насипавши горба. Осінь видалася теплою, у кінці листопада ми перейшли в новий дім. Якось посеред грудня я сиділа на вікні й раптом побачила квітку. Пролітав перший сніжок, а вона цвіла собі під вікном. Була велика й кошлата, не квітка, а пів соняха. Я одяглася, вискочила на подвір’я, простягла руку, щоб зірвати, і відсіпнула. Поруч з нагідкою стояв зроблений із паличок і зв’язаний нами хрест...
Минуло пів століття. За цей час у будинку не тріснула жодна стіна, не струхла й не всохла підлога. Якось син вирішив повісити на стіні поличку. Стіна не піддавалася дрилю, а потім дриль шурхнув у якийсь отвір. Коли вибили цеглину, вийняли з отвору рукавицю. У рукавиці лежала фотокартка двох дівчаток у білих сукенках. Дриль пошкодив їм черевички, але дівчатка дивилися на нас, мов живі, і запитували:
— Ви не знаєте, де наш тато?.. 
 
###137###
 
У другій половині VI ст. на території сучасної України вперше з’явилися кочові племена аварів. Вони спустошили землі слов’ян-антів, досягли Центральної Європи і заснували свою войовничу державу Аварський каганат на чолі з ханом Баяном. Після розгрому аварів у VIII ст. до земель слов’ян підійшли франки.
У VII ст., коли авари відійшли на захід, у Північному Причорномор’ї з’явилися тюркомовні булгари. Булгарський хан Орхан мав гарні відносини з ромеями завдяки спільній боротьбі з аварами. Тож відрядив свого племінника хана Кубрата до Константинополя здобувати освіту й політичний досвід. Згодом Кубрат об’єднав одноплемінників у Велику Булгарію. Завдяки союзу з Візантією він за тридцять років розширив сферу впливу булгар від Волги до Дунаю.
Поміркуйте, чому Візантія підтримувала Велику Булгарію.
По смерті Кубрата його спадкоємці не зберегли цілісності держави. Один із його синів зі своєю ордою перейшов Дунай і у 681 р., розбивши війська візантійського імператора Константина IV, завоював Добруджу, де заснував Перше Болгарське Царство. Інший син узяв під контроль землі в середній течії Волги і вздовж Ками серед угро-фінських племен. Там у VIII ст. у межах Хозарського каганату було засновано Волзьку Булгарію. Оскільки її землями проходили важливі торговельні шляхи, слов’яни підтримували з булгарами економічні зв’язки. Проте згодом слов’янські князі стали військовою загрозою Волзькій Булгарії.
Які товари могли пропонувати слов’янські купці на  східних ринках?
Одночасно з Великою Булгарією на схід від неї, між Доном і Волгою та у Прикаспії, виникло ще одне об’єднання тюркомовних племен — Хозарський каганат. У VII–VIII ст. хозари обклали даниною мешканців Криму, слов’ян лісостепу Подніпров’я і Подоння (полян, сіверян, радимичів і в’ятичів), частину угро-фінських народів Середнього Поволжя. Данина — у давні часи назва натурального (сільськогосподарські
продукти, мисливська здобич, ремісничі вироби) або грошового податку, який підкорені племена сплачували на користь переможця. Розгляньте зображення хозарських воїнів. Чи схожі вони на представників інших племен, які контролювали Північне Причорномор’я? Порівняйте політику Хозарського каганату з політикою інших кочовиків.
До початку ІХ ст. хозари воювали з арабами на Північному Кавказі та Закавказзі, зберігаючи союзні відносини з Візантією.
А із середини ІХ ст. розпочалося протистояння з Руссю-Україною, Візантією, печенігами та іншими народами. 
 
###138###
 
Складання плану здорового способу життя
Виконай практичну роботу за планом.
1. Заплющ очі й уяви, яким хочеш бути через рік. Уважно роздивись усі деталі, прислухайся до того, що говорять про тебе, відчуй радість від того, яким ти став.
2. Розплющ очі і запиши, що ти уявив. Порівняй із тим, що маєш тепер. Які звички ти хотів би змінити у собі? Яких набути? Обери одну з таких звичок і постав собі це за мету. Започаткуй проєкт самовдосконалення, використовуючи поради на с. 15.
3. Склади план здорового способу життя, наприклад у вигляді режиму дня.
Не забудь включити до цього плану:
• Регулярні фізичні вправи. Намагайся щодня активно рухатися (займайся спортом, гуляй із собакою тощо).
• Достатньо часу на сон.
• Збалансоване харчування. Надавай перевагу свіжим корисним продуктам.
• Список із десяти занять, від яких ти отримуєш задоволення (слухати музику, грати у футбол, гуляти з друзями...). Щодня роби щось із цього списку.
• Щодня виділяй час для свого духовного розвитку: роздумів, ведення щоденника, перегляду хороших фільмів, читання.
• Пам’ятай, що здорові стосунки — невід’ємна складова благополуччя. Не забувай робити приємні сюрпризи рідним і друзям (не лише на день народження).
Той, хто веде здоровий спосіб життя, робить вигідну інвестицію у своє майбутнє.
Віра в себе, оптимізм, альтруїзм, помірність — життєві принципи, що сприяють зміцненню здоров’я.
Під час складання плану здорового способу життя слід враховувати індивідуальні особливості свого організму й
умов життя. 
У наш час складно знайти хоча б одну людину, яка жодного разу не хворіла. Тому кожному важливо знати, які бувають хвороби, як їм запобігти, а також як відновити здоров’я, якщо захворів.
Хвороба — це порушення життєдіяльності організму внаслідок дії факторів ураження.
Усі хвороби поділяють на інфекційні та неінфекційні.
Неінфекційні (соматичні) захворювання—це, до прикладу, серцево-судинні захворювання, цукровий діабет, психічні захворювання.
Інфекційні (заразні) хвороби набувають широких масштабів. Головна їхня ознака — наявність збудника інфекції (вірусів, бактерій, мікроскопічних грибків тощо).
1. Проведіть мозковий штурм:
• Назвіть кілька хвороб.
• Які з них інфекційні, а які неінфекційні?
2. Об’єднайтесь у трійки і на накресленому контурі тіла людини позначте шляхи, якими інфекція може проникнути в організм (через повітря — можемо вдихнути її, з їжею чи водою — можемо її проковтнути...).
3. Поміркуйте, як можна зменшити ризик зараження в кожному з випадків.
 
###139###
 
Неінфекційні захворювання — це хворобливі стани, які не передаються від людини до людини, повільно розвиваються і довго тривають. Вони є головною причиною смертності, хронічних хвороб та інвалідності
у всьому світі. 
На п’ять категорій неінфекційних захворювань — сердцево-судинні, онкологічні, бронхо-легеневі, цукровий діабет і психічні розлади — припадає 70 % загальної кількості смертей у світі (мал. 9).
Серед чинників, які спричиняють ці захворювання, є тютюнопаління, надмірне вживання алкоголю, незбалансоване харчу вання, малорухливий спосіб життя, надмірне споживання солі, цукру, вживання трансжирів, йододефіцит і ожиріння.
У наш час дедалі більшої гостроти набуває проблема ожиріння серед усіх вікових груп. Підлітки з надлишковою масою тіла неправильно харчую ться і ведуть малорухливий спосіб життя. Якщо вчасно не вирішити цю проблему, у дорослому віці вона може призвести до цукрового діабету, серцевих, онкологічних захворювань і ранньої смерті. 
У підлітків найпоширенішими неінфекційними захворюваннями є зниження гостроти зору, порушення постави, карієс, захворювання нервової системи. 
Згідно із законами психології люди схильні повторювати дії, які приносять задоволення, й уникати того, що неприємно. На жаль, те, що викликає приємні відчуття, може шкодити здоров’ю у майбутньому. Негативні наслідки шкідливих звичок виявляються не одразу , і люди рідко пов’язую ть з ними погіршення самопочуття та хвороби.
Словосполучення «користь від хвороби» може викликати подив. Однак корисність хвороби в тому, що вона сигналізу є про порушення балансу в організмі внаслідок інфікування, травми або неправильного способу життя. На щастя, людський організм здатний відновлюватися. Якщо людина усвідомить причину захворювання і змінить поведінку, вона матиме змогу повністю одужати. Коли ж знехтує попередженням, то наступного разу може захворіти на іншу, набагато серйознішу і, можливо, невиліковну хворобу.
Прочитайте притчу «Нас троє». Поміркуйте:
• Що мав на увазі лікар, коли просив хворого стати на його бік?
• Чому важливо, щоб лікар і пацієнт діяли як одна команда?
• Чи допомагає віра в одужання здолати хворобу?
Нас троє
Якось лікар сказав хворому: «Дивись, нас троє: я, ти і хвороба. Тому якщо будеш на моєму боці, нам удвох буде легше здолати її одну. Та коли станеш на її бік, я не зможу подолати вас обох».
 
###140###
 
Потреба в безпеці є однією з базових людських потреб. Тому не дивно, що небезпечні ситуації викликають тривогу, страх, відчай. Вони бентежать, дратують, позбавляють сну й апетиту. Небезпечні ситуації «вмикають аварійну сигналізацію» в організмі й спричиняють стрес.
Відчу ття безпеки, навпаки, приємне. Воно супроводжується задоволенням, спокоєм, розслабленням. Тому необхідність дбати про безпеку ні в кого не викликає сумніву. Однак іноді для цього не вистачає знань або важливих умінь і навичок. Наприклад, якщо людина вперше користується метрополітеном, вона може спричинити небезпечну ситуацію через те, що не вміє правильно поводитися на ескалаторі.
Той, хто обирає здоровий спосіб життя, має володіти багатьма навичками безпечної життєдіяльності. Інакше те, що здобуто наполегливою працею, можна звести нанівець елементарною необачністю.
З давніх-давен лю­ди вив­ча­ють небез­печні ситу­ації, щоб уникати їх і запобігати їм. Та коли це неможливо, намагаються діяти так, щоб уряту­ватися. Існують загальні принципи безпечної життєдіяльності, які можна звести до формули
«передбачати, запобігати, діяти».
Передбачати — означає:
• вміти розпізнавати небезпечні ситуації;
• передбачати наслідки своїх дій;
• оцінювати ризик.
Запобігати — означає:
• діяти так, щоб не наражатися на небезпеку;
• самому не створювати небез­пеки (наприклад, на дорозі й у транспорті завжди дотримуватися Правил дорожнього руху);
• вживати запобіжних заходів (наприклад, встановлювати охоронну сигналізацію, проводити пожежні тренування).
Діяти — означає:
• не розгубитися, тобто бути фізично і психологічно готовим діяти у небезпечній ситуації;
• знати, що і як треба робити в таких випадках;
• уміти зв’язуватись і взаємодіяти з рятувальними службами, правильно використовувати рятувальне спорядження;
• не втрачати надії й боротися, зробити все можливе, щоб урятуватися самому і допомогти іншим.
Прочитайте байку Езопа і поміркуйте, який принцип безпечної життєдіяльності вона ілюструє. Які висновки ви можете з неї зробити?
 
###141###
 
Безпека пасажирів легкового автомобіля
У сучасних легкових автомобілях салони добре захищені. Однак автомобілі рухаються з такими швидкостями, що поїздки не можуть бути абсолютно безпечними. У багатьох ситуаціях життя пасажирів залежить від досвіду
і майстерності водія і від їхньої розважливої поведінки.
Наприклад, автомобіль, що рухається зі швидкістю 72 км/год, за 1 секунду долає 20 м шляху. Отже, водій має сконцентрувати свою увагу на дорожній ситуації, на руху інших автомобілів і пішоходів.
Не можна відволікати водія розмовами і проханнями, оскільки це може призвести до того, що він вчасно не помітить небезпеку, і поїздка закінчиться трагічно. Не менш важливим є правильне використання захисних засобів — ременів безпеки і підголівників.
1. Об’єднайтесь у три групи, опрацюйте матеріал про засоби безпеки легкового автомобіля і підготуйтесь навчати інших.
Група 1: ремені безпеки.
Група 2: підголівники.
Група 3: подушки безпеки.
2. Відтак починайте ходити по класу й обмінюватись інформацією з представниками інших груп.
3. У спільному колі перевірте свої знання.
Ремені безпеки
Найпоширенішим захистом для пасажирів легкового автомобіля є ремені безпеки. Вони утримують тіло від ударів об кермо, панель приладів, вітрове скло чи спинки передніх сидінь. Ремені безпеки збільшують імовірність виживання щонайменше удвічі.
Статистика підтверджує, що серед тих, хто не користувався ременями безпеки, смертельні випадки траплялися навіть під час зіткнень на швидкості 30 км/год. З підвищенням швидкості руху ймовірність смертельних ушкоджень зростає. Серед тих, хто користується ременями безпеки, смертельні ушкодження трапляються
лише тоді, коли швидкість автомобіля перевищує 90 км/год.
Підголівники
Перші підголівники було створено для зручності водія і пасажирів. Однак невдовзі з’ясувалося, що вони також суттєво знижують ризик травмування шийного відділу хребта. Тому сучасні автомобілі обладнують підголівниками. Їх можна легко відрегулювати за висотою. 
 
###142###
 
Поміркуйте, чому запровадження християнства мало такий великий вплив на розвиток культури Русі-України.
Історики вважають, що в XI ст. східні слов’яни мали власну писемність, яку називать руськими письменами. Наприклад, слов’янський просвітник Кирило Солунський розповідав, що на початку 960-х років він бачив у Херсонесі писані руськими письменами Євангеліє і Псалтир.
Із запровадженням християнства у Русі-Україні поширилася винайдена учнями братів-просвітників Кирила і Мефодія абетка — кирилиця. Одночасно виникла церковнослов’янська (або старослов’янська) мова, яка обслуговувала переважно культові (церковні) потреби.
Після запровадження християнства держава й церква дбали про розвиток освіти. Учені припускають, що за князювання Володимира Святославича в Києві вже діяла школа. У ній навчалися діти найближчого оточення князя. Можливо, існувала школа й при Софійському соборі. При ньому було закладено першу відому на Русі-Україні бібліотеку й відкрито книгописну майстерню. Тут книги, привезені з Візантії та Болгарії, переписували й перекладали.
Розгляньте ілюстрацію. Поміркуйте, чому поява графіті на стінах собору свідчить про широке поширення писемності серед різних верств населення Русі-України. Загалом саме церкви й монастирі стали осередками освіти. Та духівництво підтримувало також розвиток літератури і мистецтва. Так, до нашого часу дійшли билини перекази про подвиги богатирів. 
А ще духівництво запровадило новий літературний жанр — церковні проповіді. Однією з найдавніших проповідей, що дійшли до нас у рукописному вигляді, є «Слово про закон і благодать» митрополита Іларіона.
Архітектура і образотворче мистецтво
Збережені шедеври руської культури — це кам’яні споруди храмів. Житла ж, оборонні споруди, а подекуди і церкви будували з дерева, тож більшість із них мала недовгий вік.
Пригадайте, який князь звів перший кам’яний храм у Києві. За часів правління Ярослава Мудрого у Києві було збудовано Софію Київську, Золоті ворота, Георгіївську та Ірининську церкви. 
Будівництво розгорталося не тіль ки у Києві. У Чернігові князь Мстислав Володимирович заклав Спасо-Преображенський собор.
Розгляньте світлини. Що спільного у зовнішньому вигляді Софійського собору в Києві та Спасо-Преображенського собору в Чернігові?
Найпоширеніші пам’ятки тогочасного образотворчого мистецтва — це мозаїки та фрески, якими оздоблювали храми. Мозаїку викладали на стінах із різнобарвних (близько ста вісімдесяти відтінків кольорів!) шматочків смальти — сплаву свинцю та скла.
Світовим культурним надбанням є мозаїки Софійського та Михайлівського Золотоверхого соборів у Києві. Фрески ж малювали мінеральними фарбами по мокрому тиньку.
 
###143###
 
Передумови політичного дроблення Русі-України.
Любецький з’їзд князів
Пригадайте, як Ярослав Володимирович став великим київським князем.
Ярослав Мудрий не хотів, аби його сини боролися за владу так, як це робив він. Тому склав заповіт, у якому запропонував нову систему успадкування влади за принципом сеньйорату (старшинства).
Так, усі землі Русі-України князь поділив на уділи. Сини Ярослава отримали кожен окремий уділ за принципом родового старшинства. Київські землі дісталися найстаршому Ізяславу. Землі мали переходити від старшого брата до наступного за віком. Тож поступово наймолодший із братів став би київським князем мирним шляхом.
Князь сподівався, що так допоможе зберегти єдність Русі-України й гарантуватиме мирний шлях передавання влади.
Чим новий спосіб передавати владу відрізнявся від попереднього?
Правління Ярославичів. Перший тріумвірат
Ізяслав, Святослав та Всеволод спільно керували державою з 1054 до 1073 року. Тому їхнє правління назвали тріумвіратом.
На перший погляд, така система була ефективною. Також брати разом ухвалили нові правові норми «Руської правди» («Правда Ярославичів», 1072 р.). Проте старші сини одразу ж по смерті Ярослава Мудрого у 1054 р. почали порушувати його волю — усі троє найбільше прагнули примноження власних земельних володінь. 
Тож у 1057 р. Ізяслав заволодів Волинню, Ярославичі також поділили між собою Смоленську землю, загарбали західні землі РусіУкраї ни. У 1067 р. вони відібрали Полоцьк у племінника Ярослава Мудрого Всеслава Брячиславича.
Внутрішню боротьбу ускладнила поява на південних кордонах нових кочовиків. Так, у 1055 р. літопис уперше повідомляє про половців, які у 1060-х роках почали напади на руські землі.
Прочитайте уривок з літопису і розгляньте малюнок.
Які події зображені на мініатюрі? Чому князі не змогли перемогти нового ворога?
«Року 1068 прийшли іноплемінники на Руську землю, половці многі. А Ізяслав, і Святослав, і Всеволод вийшли супроти них на [річку] Альту. І коли настала ніч, рушили вони одні проти одних. За гріхи наші напустив Бог на нас поганих, і побігли руські князі, і перемогли половці».
Дізнавшись про поразку княжих військ, кияни зібрали віче. Вони вимагали роздати їм зброю і коней. Князі відмовили — і почалося повстання. Старший Ярославич утік до Польщі. У Києві близько року правив Всеслав — колишній князь полоцький. Та у 1069 р. Ізяслав за підтримки польського короля Болеслава ІІ знову посів київський стіл.
 
###144###
 
Утворення Галицько-Волинської держави
Пригадайте, яку роль відігравали бояри в  політичному житті Галицького князівства.
У середині ХІІ ст. у Галицькому князівстві спалахнуло нове протистояння між боярами і князем. Боярство, прагнучи збільшити свою владу, усіляко намагалося обмежити вплив правителя. Для цього навіть наважилося просити допомоги у чужинців. Останній із Ростиславичів, князь Володимир, син Ярослава Осмомисла, отримав батьківський стіл лише завдяки місцевій знаті. У літописі Володимира Ярославича красномовно охарактеризовано словами: «думи не любив з мужами своїми».
Що, на вашу думку, означає такий вислів літописця?
Невдоволені поведінкою князя бояри організували повстання і змусили Володимира шукати прихисток в Угорщині. Однак угорський король не дотримав слова: самого князя ув’язнив, Галич узяв під контроль, а владу передав своєму синові. Відтак галичани підняли повстання проти чужинців і запросили на галицький стіл волинського князя Романа Мстиславича.
Та Володимир Ярославич утік із полону й домовився з імператором Священної Римської імперії Фрідріхом І Барбароссою про військову допомогу — імовірно, в обмін на щорічну данину. Десять років Володимир правив Галичиною, однак у літописах про його політику майже нічого не сказано.
Після смерті Володимира Ярославича у 1199 р. галицький стіл вдруге посів волинський князь Роман Мстиславич, який об’єднав Волинське й Галицьке князівства в єдину державу.
Правління Романа Мстиславича
Роман Мстиславич був досвідченим, енергійним політиком, хоробрим воїном та рішучим правителем. З юних років він був активним учасником князівських інтриг. Так, у 1168 р. він разом із батьком волинським князем Мстиславом зупинив наступ військ володимиро-суздальського князя Андрія Боголюбського на Новгород, у якому тоді княжив. По смерті батька Роман Мстиславич повернувся на Волинь.
Розгляньте зображення. Чому на пам’ятній дошці написано «самодержець всієї Руської землі»? Що мав зробити Роман Мстиславич, аби його так називали?
Щоб ствердитися у Галичі, князь вирішив здобути підтримку міщан. Також Роман стратив багатьох бояр (декому вдалося врятуватися втечею). Пояснюючи свою політику, він говорив: «Мед зручніше добувати, якщо притиснеш бджолиний рій, а не розпустиш його».
Налякані бояри тривалий час не насмілювалися виступати проти князя. Частину земель, конфісковану у непокірної знаті, князь роздав служилим людям. У результаті його влада настільки зміцніла, що літописець назвав Романа «самодержцем всієї Русі».
Проте над руськими землями й надалі тяжіла половецька загроза. Щоб ефективніше боротися з кочовиками, Роман Мстиславич провів військову реформу. Відтак кольчугу замінив удосконалений панцир, а руська кіннота стала важкоозброєною, лицарською. На думку істориків, князь Роман створив одну із кращих кінних дружин у Східній Європі.
 
###145###
 
ЗНАКИ МАТЕМАТИЧНИХ ОПЕРАЦІЙ
Раніше ми вчилися вводити, редагувати та форматувати дані різних типів у таблиці. Проте основне призначення електронних таблиць — це спрощення обчислень. Розглянемо, як виконується обчислення в середовищі MS Excel.
Обчислення в таблицях виконують за допомогою формул.
Формула може складатися з математичних операторів, констант, посилань та функцій. Порядок виконання обчислень або пріоритет операцій визначається звичайними математичними законами. Найпростіші обчислення виконують, використовуючи математичні операції: додавання, віднімання, множення, ділення та піднесення до степеня. Спочатку буде виконуватися дія піднесення до степеня, потім — ділення або множення й уже потім — додавання або віднімання. 
У першому прикладі формула дозволяє знайти значення числового виразу.
У другому прикладі у формулі здійснюється додавання вмісту клітинок А1 та В2.
У третьому прикладі у формулі буде знайдено суму значень клітинок, що належать діапазону A2:A5.
Зверніть увагу, що формули можна вводити як у рядку формул, так і в клітинці. В клітинці буде відображено результат виконання формули, а формула буде відображена у рядку формул.
Розглянемо, як правильно записувати формули, що містять арифметичні операції з числами, а також послідовність дій уведення таких формул, виконавши наступну вправу.
Формули, що були використані у цій вправі, використовують на практиці не дуже часто, оскільки такі дії можна виконати і на калькуляторі. Частіше для виконання обчислень у формулах використовують посилання на адреси клітинок. По-перше, при такому записі, якщо змінюють числові дані в клітинках, посилання на адреси яких записані у формулі, автоматично переобчислюється значення цієї формули. По-друге, це дозволяє виконувати обчислення з великою кількістю числових даних. 
При введенні формул, що містять посилання на адреси клітинок, необхідно пам’ятати, що назви стовпців треба вводити латинськими літерами. А щоб уникнути помилок при введенні адреси клітинки, не потрібно набирати її з клавіатури, а достатньо клацнути на відповідну клітинку — її буде обведено пунктирною рамкою, а у формулі відобразиться адреса.
Так, щоб увести таким способом формулу =А3+С2, треба:
• увести знак «=»;
• клацнути на клітинці А3;
• увести знак «+»;
• клацнути на клітинці С2;
• натиснути Enter.
В результаті у клітинці ми одержимо результат.
 
###146###
 
ПОНЯТТЯ МОдЕлі
У своїй діяльності людина дуже часто використовує моделі, тобто створює образ того об’єкта, явища або процесу, з яким їй доведеться працювати.
Модель (від латинського modulus — міра, зразок, норма) — це певний новий спрощений об’єкт, який відображає суттєві особливості реального об’єкта, процесу або явища.
Аналіз моделі і спостереження за нею дозволяють пізнати суть реально існуючого, більш складного об’єкта, процесу або явища. Початковий об’єкт прийнято називати прототипом або оригіналом.
Отже, моделювання — це метод дослідження предметів, процесів і явищ шляхом заміни конкретного об’єкта досліджень на модель. У кожній галузі науки досліджують об’єкти і процеси під різними кутами зору та будують різні типи моделей.
У фізиці моделюють рух тіла під дією різних сил, у хімії вивчають будову, склад і властивості речовин, у біології — будову та поведінку живих організмів.
19.2. іНФОРМАЦіЙНі МОдЕлі
За способом представлення моделі поділяються на матеріальні та інформаційні.
Інформаційна модель — це модель об’єкта, подана у вигляді опису. Основу такої моделі становить цілеспрямовано відібрана інформація про об’єкт, що відображає його найбільш суттєві властивості для дослідника.
Інформаційні моделі можуть бути представлені різними способами. Ці способи (типи) ви бачите на схемі
нижче (рис. 2.99). 
ЕТАПИ ПОБУДОВИ КОМП’ЮТЕРНОЇ МОДЕЛІ
Комп'ютерне моделювання — це моделювання об'єктів, процесів, явищ засобами спеціальних комп'ютерних програм: графічних та анімаційних редакторів, табличних процесорів, програм для створення баз даних, спеціальних комп'ютерних тренажерів-симуляторів, віртуальних лабораторій тощо.
Якщо модель формулюється таким чином, що її можна обробити на комп'ютері, вона називається комп'ютерною.
Отже, комп'ютерна модель – це модель, реалізована за допомогою програмних засобів.
Комп'ютерні моделі звичайно розрізняють за програмним забезпеченням, яке застосовується під час роботи з моделлю. Для обробки комп'ютерних моделей використовуються існуючі програмні додатки (математичні пакети, електронні таблиці, графічні редактори тощо) або розробляються оригінальні програми за допомогою мов програмування (Ваsіс, Раsсаl, Dеlphi, С++).
Розглянемо основні етапи комп’ютерного моделювання.
1 етап. Постановка задачі та її аналіз.
2 етап. Побудова інформаційної моделі.
3 етап. Розробка алгоритму дослідження моделі.
4 етап. Розробка комп’ютерної моделі.
5 етап. Проведення комп’ютерного експерименту.
Розглянемо сутність цих етапів на прикладі наступної задачі.
 
###147###
 
Повторення роботи в середовищі Scratch
ОСНОВНІ ПОНЯТТЯ
У попередніх класах ви вже мали змогу познайомитися з роботою в середовищі Scratch. Середовище від початку розроблялося для навчання програмування дітей. Працювати у ньому нескладно і дуже цікаво. У цьому році ви навчитеся загальним прийомам і методам складання алгоритмів розв’язання різноманітних задач.
Створені вами проєкти матимуть вигляд справжніх програм.
Сьогодні ми розглянемо основні принципи роботи в середовищі програмування Scratch.
Згадаємо основні терміни, пов’язані з використанням середовища Scratch.
Програми, створені в даному середовищі, прийнято називати проєктами.
У проєктах можна задавати дії для різноманітних персонажів, які прийнято називати спрайтами.
Кожен персонаж може бути розташований у різних позах — ці пози називають образами. Також будь-який спрайт можна розмістити на певному фоні (пейзажі, інтер’єрі кімнати, під водою тощо). Цей фон називають сценою.
Крім того, що спрайти і сцени можна завантажити з комп’ютера, їх також можна намалювати власноруч з допомогою
вбудованого до середовища Scratch графічного редактора.
СТВОРЕННЯ ВЛАСНОГО ПРОЄКТУ
Згадаємо послідовність дій для створення власного проєкту на прикладі наступного завдання.
Завдання. Створити проєкт логічної гри «Перевізник». Суть гри є такою. Перевізник мусить переправити з одного берега річки на інший вовка, козу і капусту. Через те, що човен невеликий, за один раз він може перевезти лише когось одного: вовка або козу, або капусту. Вовка не можна залишати сам на сам з козою, бо він її з’їсть, а козу — з капустою. Вовка, козу і капусту потрібно переправити з лівого берега річки на правий так, аби всі вони залишилися цілими. 
Додайте до проєкту спрайти вовка, кози, капусти й перевізника. (Картинки ви зможете знайти в Інтернеті або скачати з файлів для уроку. При скачуванні з Інтернету не забувайте зберігати зображення у форматі .png — це саме той формат, який підтримує програма Scratch і дозволяє зробити фон зображення прозорим).
2.	 Перейменуйте їх відповідно до зображень.
3.	 Скориставшись інструментами вбудованого у Scratch графічного редактора, намалюйте на сцені річку. Розташуйте всіх героїв проєкту з лівого її боку.
Перед тим, як створити скрипти для наявних у проєкті спрайтів, розглянемо алгоритм, за яким ці спрайти будуть пересуватися згідно з умовою поставленої задачі.
1) Спочатку перевеземо козу (вовк залишиться на березі з капустою, оскільки він її не їсть) (рис. 3.2).
2) Перевізник повернеться на лівий берег (рис. 3.3).
3) Потім перевізник перевезе вовка (рис. 3.4).
4) Тепер перевізник візьме козу і поверне її на лівий берег (рис. 3.5).
5) На лівому березі він візьме капусту і перевезе на правий берег (рис. 3.6).
6) Перевізник повернеться порожнім на лівий берег (рис. 3.7)

###148###
 
Типи даних
ПОНЯТТЯ ТИПУ ДАНИХ
Одне з основних понять програмування, що визначає структуру даних, їхні можливі значення і те, як їх буде оброблено й подано в пам’яті комп’ютера — це тип даних.
Комп’ютер, отримуючи двійковий код, що не має жодних ознак, не здатен визначити його природу та відрізнити, скажімо, числа від тексту (рис. 3.19). Указуючи в програмі тип даних, ми повідомляємо комп’ютер про те, яким чином він має перетворювати інформацію у відповідній ділянці пам’яті.
Поняття типу даних існує майже в усіх мовах програмування, зокрема у Скретчі (Scratch). 
Створюючи у цій програмі проєкти, ви прагнете, щоб їхні сценарії виконувались якомога точніше: спрайти опинялися в потрібному місці в потрібний час і промовляли фрази, які ви вкладаєте в їхні вуста. 
Усе це та багато іншого спрайти роблять завдяки блокам-командам, що передають у програму вказані у спеціальних полях дані. 
У Скретчі — це дані трьох типів: числа, рядки та логічні дані.
ЧИСЛОВІ ДАНІ
Розглянемо способи подання та використання у Скретчі числових даних.
Числові дані у Скретчі вводять в овальні поля блоків-команд.
Це можуть бути як додатні, так і від’ємні цілі числа та десяткові дроби.
Такі поля мають також блоки-репортери. Репортерами ми називатимемо блоки овальної форми, через те
що вони так само, як репортери газет і журналів, збирають важливі для проєктів дані — різні числові та текстові значення. На рис. 3.21 наведено приклади таких блоків.
Розглянемо для прикладу, які дані можна вводити до команди ковзати з категорії Рух (рис. 3.20).
Тут можна ввести будь-які додатні та від’ємні цілі числа. Також тут можна вводити дробові числа. Зверніть увагу, що дробову частину числа слід відокремлювати крапкою. Якщо ж спробувати ввести тут текст, то
Скретч нам не дозволить цього зробити.
Над числами в Скретчі можна виконувати різноманітні дії. Зверніть увагу на блоки-репортери, що належать до категорії Оператори. Додаючи їх до своїх скриптів, ви зможете здійснювати з допомогою програми Скретч такі операції над числами:
 
###149###
 
Поняття величин. Константи та змінні
 ОНЯТТЯ ВЕЛИЧИНИ
Працюючи в середовищі Скретч, раніше ви надавали різні команди спрайтам, які дозволяли змінювати їхні властивості чи виконувати певні дії. Виявляється, Скретч також допомагає розв’язувати математичні задачі. Це можливе завдяки використанню величин різного типу.
Величина в інформатиці — це об’єкт, з яким пов’язана деяка множина значень.
Величину можна порівняти з наповненою скринькою (рис. 3.32).
Під час створення Scratch- проєктів вам не раз доводилося вводити значення в поля блоків-команд або вибирати їх зі списків.
Роблячи це, ви, мабуть, помітили, що у Scratch ті величини, значення яких уводить користувач під час створення скриптів, залишаються незмінними протягом виконання проєкту.
ПОНЯТТЯ КОНСТАНТИ
Величини, значення яких залишаються сталими під час виконання програми, називають константами.
У Scratch константи задають самі користувачі під час створення проєктів, уводячи їхні значення у прямокутні
й овальні поля блоків-команд.
Так, у скрипті наведено приклади (рис. 3.33) використання констант, які обрано зі списку, та констант, уведених безпосередньо користувачем. Константами можуть бути як числа, так і рядки символів. Зверніть увагу, що константи у Scratch не мають імен. 
У математичних рівняннях також використовують константи. Наприклад, у рівнянні y = 3x + 7 числа 3 і 7 є константами. Значення таких констант цілком залежить від волі людини, яка складає рівняння.
ПОНЯТТЯ ЗМІННОЇ
На відміну від константи, змінна є величиною, яка під час виконання програми може набувати різних значень.
Змінна є складовою програми, яка має не лише значення, а й ім’я.
Змінну можна порівняти з коробкою, що має своє ім’я, а значення змінної — це вміст коробки (рис. 3.34).
Ви маєте знати, що поняття змінної використовують не лише в математиці та програмуванні, але й у природничих науках і техніці. Прикладами змінних можуть бути температура повітря, параметр функції (математичної, фізичної чи будь-якої іншої) тощо (рис. 3.35).
 
###150###

Логічні величини. Вказівки розгалуження
ПОНЯТТЯ ЛОГІЧНОГО ВИРАЗУ
У минулому році ви дізналися про існування таких конструкцій алгоритмів, як розгалуження та цикли, і про те, що саме вони дають змогу керувати порядком виконання програм. У цьому параграфі ми детальніше розглянемо використання розгалуження.
У реальному житті нам часто доводиться погоджуватися з тим чи іншим твердженням, подією або фактом чи заперечувати їх. Так, твердження «Сума чисел 3 і 5 більша за 7» ми визнаємо істинним, а «Сума чисел 3 і 5 менша від 7» — хибним. З точки зору логіки подібні висловлювання припускають лише два варіанти відповіді: «так» (ІСТИНА) та «ні»
(ХИБНІСТЬ).
Подібне використовується у програмуванні: якщо результатом обчислення виразу може бути лише значення істина або хибність, то такий вираз називають логічним. 
Логічні оператори використовують в усіх мовах програмування. Не є виключенням і Scratch. Для створення логічних виразів в Scratch використовують оператори порівняння:
 — лівий параметр більший за правий;
 — лівий параметр менший від правого;
 — параметри є рівними.
Логічні оператори у Scratch зазвичай використовують всередині С-блоків при створенні розгалужень і циклів — конструкцій алгоритмів, що керують порядком виконання програм і здатні формувати ілюзію розумної поведінки спрайтів. На рисунку 3.77 наведено приклади логічних блоків.
ПОНЯТТЯ УМОВНОГО ОПЕРАТОРА
Ви вже знаєте, що оператор розгалуження застосовують у випадках, коли у програмі потрібно організувати вибір, тобто зробити так, аби певний набір команд у ній виконувався лише після виконання деякої умови. Через це такі оператори називають умовними. 
Отже, умовний оператор, або як його ще називають оператор розгалуження, — це оператор, у якому здійснюється вибір однієї з двох дій в залежності від виконання або невиконання умови.
Слід зазначити, що оператори розгалуження використовуються майже в усіх мовах програмування. У більшості з них умовний оператор розпочинається ключовим словом If (якщо) і може бути поданий у двох формах — повній (умовний оператор з двома гілками) та скороченій (умовний оператор з однією гілкою).